JAROSŁAW MAREK RYMKIEWICZ. "Wieszanie". 

Spis treści: OD AUTORA. DEKAPITACJA KSIĘCIA GAGARINA. WYWÓZ NIECZYSTOŚCI. 6 000 CZERWONYCH ZŁOTYCH. PODAGRA IGELSTRÖMA. WIESZANIE W KRAKOWIE (LUB ŚCINANIE KOSĄ). HECA NA ROGU BRACKIEJ I CHMIELNEJ. ROZSZARPANIE MAJORA IGELSTRÖMA. SZUBIENICA W WILNIE. ATRAMENT, SZUWAKS, TRUCIZNA NA SZCZURY. ILOŚĆ SZUBIENIC. 9 MAJA; PROCES. TRUMNY W KLASZTORZE KAPUCYNÓW. SZARA KAMIENICA. TRUPY. 9 MAJA; CZWARTA SZUBIENICA. POLA ŚMIERCI. ROSYJSKIE PIENIĄDZE. KAT. TRZECI RODZAJ JAZDY. KOLEJNOŚĆ WYDARZEŃ. 9 MAJA; TRZY SZUBIENICE WEDŁUG NORBLINA. WEZUWIUSZ. PRYMAS NA KATAFALKU. MARYSIA W ZIELONYM GORSECIKU. ROBESPIERRE, ALE W SUTANNIE. HISTORIA JAKO WYOBRAŻENIE. 28 CZERWCA; OŚMIU POWIESZONYCH NA DZIESIĘCIU SZUBIENICACH. POSPÓLSTWO. SPISEK KOŁŁĄTAJA. NA PIASKACH. REWERS. POBOJOWISKO. MACHINA AEROSTATYCZNA; LUDZKOŚĆ POWOLI WZNOSIŁA SIĘ W GÓRĘ


"OD AUTORA"

Książka ta przeznaczona jest dla miłośników historii ojczystej; takich, którzy lubią czytać o tym, jak wyglądało życie polskie w dawnych czasach i jak żyli nasi przodkowie, jakie mieli przygody oraz obyczaje. Mówi ona o wydarzeniach, które miały miejsce w Warszawie przed ponad dwustu laty, między połową kwietnia a początkiem listopada 1794 roku. Jest w niej również mowa o kilku wydarzeniach nieco późniejszych i nieco wcześniejszych, a także (dla przykładu oraz porównania) o wydarzeniach, do których doszło w tymże czasie w Wilnie i w Krakowie. Nie znaczy to, że moja opowieść zdaje sprawę ze wszystkich ważnych wydarzeń, które miały miejsce w Warszawie w roku 1794. Tę kwestię dostatecznie wyjaśnia tytuł książki; jej tematem są wydarzenia wiążące się z wieszaniem na szubienicy, a więc, ujmując to inaczej, z legalnym lub nielegalnym wykonywaniem wyroków śmierci; niekiedy sądowych, a niekiedy wydawanych spontanicznie przez lud Warszawy.

Książka historyczna; nawet jeśli jej autor, badając i opisując wydarzenia, które miały miejsce w przeszłości, ma także ambicje trochę innego rodzaju, i chciałby przy okazji zbadać i opisać jeszcze coś innego; powinna być zaopatrzona w przypisy lub noty bibliograficzne; takie, które umożliwiałyby dokładne umiejscowienie (i ewentualne sprawdzenie) cytatów, a także wskazywałyby wszystkie źródła, z których pochodzą informacje.

Sporządzając wskazówki bibliograficzne, które miały być podane na końcu każdego z rozdziałów, doszedłem jednak do wniosku, że tych wskazówek jest zbyt wiele i zajmują bardzo dużo, o wiele za dużo miejsca; w niektórych wypadkach takie dokładne wskazówki bibliograficzne niemal dorównywały wielkością rozdziałom, do których się odnosiły. Zrezygnowałem więc z ich opublikowania; książka tak obciążona przypisami stałaby się trudno czytelna, zaś dla czytelnika, który nie zamierza sprawdzać autora (czy zacytował coś dokładnie i wiernie), wartość takich przypisów byłaby raczej niewielka. Zamiast przypisów i not na końcu książki jest bibliografia; kto chciałby dowiedzieć się czegoś więcej o wieszaniu w roku 1794, może sięgnąć po wymienione tam dzieła, w większości dość łatwo (w fachowych bibliotekach) dostępne. Ta bibliografia jest pełna; w tym sensie, że zawiera wszystkie dzieła, z których korzystałem w czasie pisania.

Ponieważ reguły pisowni polskiej, jeśli chodzi o nazewnictwo różnych obiektów miejskich, budowli, ulic, placów, ogrodów, a także nazewnictwo różnych instytucji, władz, organizacji, są niekonsekwentne, mętne, w sumie; nieudane, a co gorsza; odwołują się często do niejasnych odczuć piszącego, musiałem wymyślić na użytek tej książki (w której akurat nazewnictwo z tego zakresu zajmuje istotne miejsce) moje własne reguły. Nie będę tu ich wyczerpująco tłumaczył, bo sprawa nie jest tego warta. Ujmując to najogólniej, we wszelkich nazwach miejsc i obiektów stosuję (choć niekoniecznie konsekwentnie) duże litery wszędzie tam, gdzie to jest możliwe; tak, aby było ich jak najwięcej.

Kiedy w tekście podane są tylko daty dzienne, mowa jest zawsze o roku 1794. 9 maja lub 28 czerwca; to zatem zawsze 28 czerwca lub 9 maja w roku 1794. Jeśli podaję datę dzienną odnoszącą się do innego roku, dodaję do niej także datę roczną.

Podobnie jak moje poprzednie książki encyklopedyczne, wydane przez Wydawnictwo Sic!, także i tę niekończącą się opowieść można czytać na wyrywki albo po kolei, dla przyjemności albo dla pożytku, dla nauki albo dla zabawy, a czytanie można zacząć w dowolnym miejscu; na początku lub na końcu, a także w środku; czyli jak kto chce oraz jak kto lubi czytać. Zalecałbym czytanie od środka lub od końca, bowiem tak właśnie tę książkę pisałem; trochę od środka, a trochę od końca.





Rozdział "DEKAPITACJA KSIĘCIA GAGARINA"

W tym miejscu, gdzie teraz, na rogu Królewskiej i Krakowskiego Przedmieścia, stoi Dom bez Kantów, znajdował się wówczas kompleks budynków, który nazywano Kuźniami Saskimi albo Kuźnią Saską. Kuźnie, zbudowane w roku 1726 dla króla Augusta II Mocnego, zajmowały niemal dokładnie tę przestrzeń, którą od roku 1934 zajmuje Dom bez Kantów; od strony Krakowskiego Przedmieścia stał tam wtedy piętrowy budynek, zapewne mieszkalny, w parterowych skrzydłach od Królewskiej i od dziedzińca Pałacu Saskiego mieściły się stajnie, a w środku, na wewnętrznym podwórzu, umieszczony był budynek owej Saskiej Kuźni, gdzie (jak można przypuszczać) podkuwano konie królewskich gwardzistów.

Jak ta stojąca na wewnętrznym podwórzu Kuźnia wyglądała, nie potrafię powiedzieć; nie udało mi się dotrzeć do żadnej ryciny, która by ją przedstawiała; może być i tak, że żadna taka rycina nie istnieje. Trzeba więc wyobrazić sobie Kuźnię Saską na podobieństwo każdej innej kuźni; skośny dach, kryty czerwoną dachówką albo szarym gontem, pod nim szeroko otwarte wrota, wewnątrz ciemność, a w ciemności palenisko, miechy i kowadła, oraz kowale w długich skórzanych fartuchach.

Kto pamięta, jak wyglądały kuźnie (ja widziałem je we wczesnym dzieciństwie), jest tu w sytuacji uprzywilejowanej. Słychać stuk młotków i rżenie koni, tych w stajniach od ulicy Królewskiej, oraz tych, które, przywiązane na wewnętrznym podwórzu, czekają na swoją kolej. Regiment X piechoty szefostwa Działyńskiego w skrócie nazywany w Warszawie regimentem lub pułkiem Działyńskich, lub, jeszcze krócej, Działyńczykami; 17 kwietnia wyszedł z koszar Ujazdowskich, według świadectwa sztabslekarza pułku, Jana Drozdowskiego (jego Pamiętniki zostały opublikowane w roku 1883), o godzinie ósmej rano.

“Ósma wybiła, myśmy ruszyli przez pólko ku alejom”. Dowodzący regimentem pułkownik Filip Hauman miał zamiar przez Aleję, miejsce nazywane Krzyże lub Trzy Krzyże (czyli obecny Plac Trzech Krzyży), Nowy Świat i Krakowskie Przedmieście dotrzeć do Zamku, gdzie na przybycie Działyńczyków oczekiwał Stanisław August Poniatowski. W drodze do Zamku pułk Haumana musiał przejść obok rozlokowanych w pobliżu Nowego Światu oddziałów rosyjskich.

Opis przemarszu, sporządzony przez Wacława Tokarza w jego "Insurekcji warszawskiej" , mówi, że u wylotu Mokotowskiej stały trzy kompanie jekaterynosławskich jegrów, a na tyłach Nowego Światu, w okolicach kamienicy Cabrita i znajdującego się poza nią ogrodu zwanego Vauxhall, dwa szwadrony achtyrskich szwoleżerów. Jekaterynosławscy jegrzy i achtyrscy szwoleżerowie nie próbowali zatrzymać Działyńczyków, podobno oddano sobie nawet honory wojskowe i regiment doszedł bez kłopotów niemal do miejsca, w którym Nowy Świat łączył się z Krakowskim Przedmieściem.

Tam, przy skrzyżowaniu z ulicą Świętokrzyską, musiał się zatrzymać, bowiem na Nowym Świecie, zamykając dostęp na Krakowskie Przedmieście, między kościołem Świętego Krzyża a kościołem Dominikanów Obserwantów (teraz tam, gdzie był kościół Obserwantów, stoi Pałac Staszica), rozmieszczone były trzy roty z batalionu syberyjskich grenadierów. Mieli oni rozkaz zatrzymania każdego polskiego oddziału, który zmierzałby w kierunku głównej kwatery Igelströma, czyli rosyjskiej ambasady na ulicy Miodowej.

Według "Pamiętników o rewolucji polskiej" rosyjskiego generała Johanna Jakoba Pistora, kwatermistrza wojsk rosyjskich stacjonujących w Warszawie, grenadierzy stojący pod Obserwantami mieli trzy armaty.

Według "Diariusza" Stanisława Augusta, rosyjskich armat, "zaciągniętych na Krakowskim Przedmieściu”, było pięć, według Jana Kilińskiego, armat było dziesięć. Kiliński twierdził też, że stały one trochę dalej, w głębi Krakowskiego Przedmieścia; mniej więcej na tej linii, którą teraz moglibyśmy połączyć bramę Uniwersytetu z bramą Akademii Sztuk Pięknych. Regiment Działyńskich miał, jak twierdził w swoim pamiętniku Antoni Trębicki, "cztery polowe harmatki”, opis Tokarza mówi, że polskich armat było tylko trzy.

Tokarz, co temu wielkiemu historykowi rzadko się zdarzało, w tym miejscu swojej opowieści prawdopodobnie popełnił błąd, bowiem o czterech polskich armatach mowa jest też w "Pamiętnikach" Drozdowskiego; były to "cztery armaty 6cio funtowe”. Syberyjskimi grenadierami dowodził pułkownik Fiodor Gagarin, oficer znany i szanowany, może nawet lubiany w Warszawie. Pochodził on ze znanego książęcego rodu i miał wtedy trzydzieści siedem lat. Dowódcą całego odcinka był generał Miłaszewicz, także podobno lubiany przez Polaków.

Pułkownik Hauman próbował z rosyjskimi dowódcami pertraktować, dwukrotnie wysyłał do nich swojego adiutanta z zapewnieniem, że regiment nie chce walczyć z Rosjanami i nie zamierza wziąć udziału w polskim powstaniu, a udaje się do Zamku wyłącznie po to, żeby bronić króla. Z podobną misją; przekonania Miłaszewicza i Gagarina, żeby przepuścili Działyńczyków przybył pod kościół Świętego Krzyża wysłany przez Stanisława Augusta generał Stanisław Mokronowski.

Według wersji wydarzeń, która znajduje się w pamiętniku Antoniego Trębickiego, książę Gagarin miał uznać, że Mokronowski jest generałem Kościuszki i powiedzieć: "Wracajże, skąd przybyłeś. Ja tylko słucham rozkazów Igelströma, generała mej monarchini”. Doszło wtedy do jakiejś słownej utarczki między Gagarinem a Mokronowskim i kiedy polski generał wsiadł pod kościołem Świętego Krzyża na konia i odjechał ze swoją świtą w kierunku Zamku, syberyjscy grenadierzy, na rozkaz księcia, oddali salwę w jego kierunku. Mokronowski uszedł z życiem i wrócił do Zamku, ale zginęło dwóch ułanów z oddziału, który towarzyszył generałowi.

Ta salwa, według opowieści Trębickiego, stała się czymś w rodzaju sygnału, bowiem Działyńczycy, usłyszawszy ją, zaczęli strzelać do Rosjan kartaczami ze swoich trzech lub czterech polowych armatek ustawionych na skrzyżowaniu Nowego Światu i Świętokrzyskiej. Syberyjscy grenadierzy odpowiedzieli ogniem ze swoich trzech, pięciu lub dziesięciu armat i w ten sposób rozpoczęła się najkrwawsza bitwa warszawskiej insurekcji. Trwała ona, między Dominikanami Obserwantami a Pałacem Kazimierzowskim mniej więcej półtorej godziny, od dziesiątej do wpół do dwunastej, może pół godziny dłużej.

Kiedy się zakończyła, tam, gdzie teraz jest brama Uniwersytetu, wejście na Wydział Filozofii, wylot ulicy Traugutta i jeszcze trochę dalej brama Akademii Sztuk Pięknych, schody prowadzące do podziemnego przejścia oraz Księgarnia imienia Prusa, na jezdni nie było ani kawałka wolnego miejsca; jak pisał Tokarz, "Krakowskie Przedmieście było pokryte zabitymi i rannymi”.

O zwycięstwie Działyńczyków, którzy, prawdopodobnie gdzieś po godzinie jedenastej, poszli do ataku na bagnety (regiment, jak czytamy w "Diariuszu" Stanisława Augusta, "poszedłszy na bagnety, wywrócił i rozproszył oddział Gagarina”), o zwycięstwie zadecydował więc może nawet nie tyle ten atak, ile to, że trochę wcześniej kilkunastu żołnierzom, najlepszym strzelcom regimentu, udało się dostać, po wyłamaniu drzwi do klasztoru Dominikanów Obserwantów, na wieżę dominikańskiego kościoła, zaś kilkunastu innym na wyższe piętra Pałacu Karasia.

Tych wyborowych strzelców regimentu Działyńskich nazywano kurpikami; mieli oni zielone mundury i zielone okrągłe kapelusiki, a uzbrojeni byli, jak pisał Drozdowski, w "sztućce, co je zwano gwintówkami. … Te sztućce tak biły donośnie i celnie, że o 400 kroków nie chybił”.

Ostrzał prowadzony z wieży kościoła oraz od strony Oboźnej, a potem także z domów na Krakowskim (skąd strzelali do Rosjan cywile) całkowicie wyeliminował z walki rosyjskich artylerzystów. Koło godziny wpół do dwunastej generał Miłaszewicz kazał swoim grenadierom zaprząc się do nieprzydatnych armat (koni już nie było) i zarządził odwrót w kierunku ulicy Królewskiej i kościoła Panien Wizytek.

"Rażeni z okien ogniem żołnierzy pułku Działyńskiego; pisał w "Pamiętnikach o rewolucji polskiej" Pistor; w ulicy Nowy Świat i Aleksandryjskiej, spotrzebowawszy już amunicję działową, cofnąć się musieli na Saski plac”. Ulica Aleksandryjska, a właściwie Alexandria, to ten odcinek obecnej ulicy Kopernika, który łączy teraz (i łączył wtedy) Nowy Świat z Ordynacką. Rosjanie wycofywali się, ciągnąc swoje pięć lub dziesięć armat po trupach, a za nimi, po trupach, szli Działyńczycy. Był to, w całych naszych dziejach ojczystych, jeden z najpiękniejszych ataków na bagnety.

Przypominam tu tę wspaniałą scenę, bo zdaje się, że obecnie mało kto o niej pamięta; regiment Działyńskich szedł do ataku na bagnety całą szerokością Krakowskiego Przedmieścia, od Pałacu Staszica (to znaczy od Dominikanów Obserwantów) i dalej, między bramą Szkoły Rycerskiej a kościołem Świętego Krzyża. Ich granatowe mundury, ich żółte naramienniki i kołnierze, ich różowe rabaty, ich błyszczące w słońcu warszawskiego kwietnia bagnety i pałasze między bramą Uniwersytetu i przystankiem autobusowym przed Księgarnią imienia Prusa!

"Gdy pułk cały ruszył naprzód; pisał Drozdowski; szliśmy po trupach nieprzyjaciół aż do króla Zygmunta”. Prawdopodobnie zaraz po zarządzeniu odwrotu, jeszcze pod kościołem Świętego Krzyża, generał Miłaszewicz został ciężko ranny i może właśnie dzięki temu ocalał; wszystkie bramy na Krakowskim Przedmieściu były zatarasowane, ale Rosjanie, wycofując się, wyłamali jedną z nich i ukryli rannego dowódcę w którymś z domów. Książę Fiodor Gagarin, który przejął dowództwo po Miłaszewiczu, zginął kilkanaście minut, może pół godziny później.

Opowieść o jego śmierci znana jest w dwóch wersjach. Według wersji pierwszej, książę, również ranny pod kościołem Świętego Krzyża, jechał na koniu, którego prowadzili jego syberyjscy grenadierzy, osłaniający zarazem swojego dowódcę przed ostrzałem od strony Pałacu Karasia i od strony Placu Saskiego. Tych grenadierów, wycofujących się w kierunku Miodowej i Zamku, nie było już chyba wielu, jak pisał dwa dni później, w liście do Drezna, saski dyplomata Johann Jakob Patz, "batalion ów [syberyjskich grenadierów] został zmasakrowany niemal całkowicie obok kościoła Świętego Krzyża”.

Gdzieś w pobliżu kościoła Wizytek książę został ranny po raz drugi i na skrzyżowaniu Krakowskiego Przedmieścia z Królewską zsunął się z konia, może stracił przytomność. Grenadierzy wzięli go na ręce i zanieśli do Kuźni Saskiej; na to wewnętrzne podwórze, o którym była mowa wyżej. Tam położono go na stole i; wedle relacji Drozdowskiego; ktoś, jakiś lekarz (nie wiadomo, polski czy rosyjski), zaczął opatrywać jego rany.

"Tam widziałem księcia; pisał Drozdowski; i przy nim lekarza z instrumentami chirurgicznymi w ręku”. Trwało to kilka minut, potem do Kuźni Saskiej weszło kilkunastu ludzi, którzy (jak się zdaje) walczyli z Rosjanami na Placu Saskim, i ten ktoś, kto opatrywał rany Gagarina, został odepchnięty. W pamiętniku Karola Wojdy ( "O rewolucji polskiej w roku 1794") mowa jest o tym, że od księcia zażądano, żeby się poddał, lecz żądanie to zostało przez niego odrzucone.

"Był to; pisał Wojda; młody i godny oficer, szanowany od Polaków, lecz wzywany o żądanie pardonu, gdy go żądać nie chciał, poległ”. Jedna z relacji mówi, że pierwszy cios miał zadać księciu dobrze mu znany woźnica karety, który przez kilka lat woził go w Warszawie. Pałaszami, kordelasami i rzeźniczymi rożnami księcia Gagarina przybito do stołu, na którym leżał.

Druga wersja, prawdopodobnie bliższa prawdy (w tym sensie, że częściej pojawiająca się w relacjach; Wacław Tokarz w Insurekcji warszawskiej przyjmował jednak wersję pierwszą), ta wersja może bliższa prawdy mówi więc, że książę nie dotarł do Kuźni Saskiej i nie został tam wniesiony przez swoich żołnierzy, lecz zginął, kiedy, ranny, znalazł się na rogu Krakowskiego Przedmieścia i Królewskiej, tuż obok Domu bez Kantów.

"Nieszczęśliwy i prawdziwie godny szacunku Gagarin; pisał Antoni Trębicki … chcąc pod Kuźnią Saską opatrzyć swą ranę, jakiś kowalczyk, wypadłszy z Kuźni, siekierą czyli innym żelazem życie mu odebrał”.

Według jeszcze trochę innej wersji, ranny książę podjechał na koniu pod Dom bez Kantów, a wtedy z Kuźni Saskiej wyszedł chłopiec w skórzanym fartuchu, czeladnik kowalski, niemal dziecko, z wielką, rozpaloną do czerwoności sztabą żelaza; i dosięgnął tą sztabą (chyba musiał podskoczyć, jeśli książę siedział na koniu) do karku Gagarina.

Sztaba uderzyła w kark, przecięła, może przepaliła szyję, głowa Fiodora Gagarina odpadła od ciała i poleciała na jezdnię, jeździec bez głowy zachwiał się w siodle, ale ściągnął cugle i utrzymał równowagę, a jego głowa upadła w tym miejscu, gdzie teraz, vis-a-vis kościoła Panien Wizytek, u wylotu Królewskiej, stają na czerwonych światłach samochody, jadące od strony hotelu Victoria i zamierzające skręcić na prawo w Krakowskie Przedmieście; i potoczyła się pod koła samochodów.

Rozdział "WYWÓZ NIECZYSTOŚCI"

Gnój; gnój domowy oraz gnój uliczny, zwykle zmieszany z jesiennym i zimowym błotem; był jednym z największych problemów osiemnastowiecznej Warszawy. Choć Warszawa wyróżniała się wówczas wśród innych miast Europy swoją czystością, była znacznie czystsza od Wiednia, Londynu i straszliwie brudnego Paryża, gnój pozostawał problemem, z którym radzono sobie z wielkim trudem. Żeby zrozumieć, na czym ten problem polegał, trzeba przede wszystkim zdać sobie sprawę, jak wyglądały ówczesne kloaki. Były to dziury, które wykopywano w ziemi; na dziedzińcach lub w ogrodach, ale także we wnętrzu domostw, w sieniach lub pod schodami; znacznie rzadziej w jakichś komórkach; i w takich wypadkach można by mówić o eleganckich szaletach. Jeśli chodzi o Warszawę, to wielka ilość tych dziur wewnętrznych, domowych, znajdowała się na Starym Mieście, które było gęsto zabudowane i gęsto zaludnione. Nie było oczywiście mowy o żadnym oczyszczaniu; chyba nie znano skutecznych środków czyszczących, a wobec tego wszystko to straszliwie śmierdziało. Miasto było wielkim zbiornikiem zwierzęcego i ludzkiego smrodu, a chcąc go się pozbyć, gnój trzeba było jakoś wywozić, czyli zmusić do podjęcia stosownych działań właścicieli domów; i na tym właśnie polegał problem. Jak mówi ładna opowieść, która znajduje się w wydanej w roku 1912 książeczce Franciszka Giedroycia (Warunki higieniczne Warszawy w wieku XVIII. Ulice i domy; jest to dzieło poświęcone nie tylko dziejom walki z gnojem, można się z niego dowiedzieć także wielu innych ciekawych rzeczy), pierwsze próby zaradzenia temu problemowi przypadają na lata czterdzieste. Wcześniej, w pierwszej połowie wieku XVIII, w latach dwudziestych i trzydziestych, sprzątanie gnoju z ulic polegało na podmiataniu go w jedno miejsce. Jak sobie wtedy radzono z gnojem domowym, nie mam pojęcia; prawdopodobnie wcale sobie nie radzono. Natomiast na ulicach leżały czy raczej stały, w miesiącach jesiennych i zimowych, wielkie kupy gnoju. Można je było zobaczyć, bo tam właśnie miały swoje uprzywilejowane miejsce, przed pałacami magnackimi na Senatorskiej, Miodowej, Długiej i Krakowskim Przedmieściu. Istniały co prawda przepisy nakazujące uprzątanie, może nawet wywożenie ulicznych nieczystości, ale były one wydawane przez samorząd miejski i magnaci nie musieli się im podporządkowywać. Wywóz gnoju utrudniało, a nawet uniemożliwiało również i to, że w Warszawie było wówczas kilkanaście jurydyk, czyli oddzielnych miasteczek, a każde takie miasteczko stanowiło czyjąś prywatną własność; ich właściciele mogli swój gnój sprzątać, ale mogli też, jeśli im się tak podobało, nie sprzątać. Likwidacja warszawskich jurydyk nastąpiła dopiero na mocy Prawa o miastach, uchwalonego przez Sejm Czteroletni w kwietniu 1791 roku. Kupy gnoju leżały więc na ulicach do wiosny, nawet do lata, a gnój rozkładał się i oczywiście śmierdział. Utrudniało to także poruszanie się po mieście; kiedy król August III powołał do istnienia, co stało się w roku 1740, Komisję Brukową, stwierdziła ona, że pojazdy i przechodnie mają trudności z wydostaniem się na Krakowskie Przedmieście, ponieważ na jezdniach ulic (chodników jeszcze wówczas nie było), które łączą się z tą ważną arterią, znajdują się trudne do ominięcia kupy gnoju i błota.

Sytuacja ulegała poprawie dopiero wczesnym latem, kiedy zmieszany z błotem gnój wysychał i dzięki temu można go się było pozbyć. Budowano wtedy z niego wieże (podobno sięgały one do wysokości pierwszego a nawet drugiego piętra), a potem wieże te podpalano; i coś w rodzaju potężnych pochodni z gnoju oświetlało w nocy Warszawę. Później, w latach dziewięćdziesiątych, tych wież na ulicach Warszawy już nie było, zginęła nawet (jak to zwykle bywa z takimi urządzeniami) pamięć o nich, i trochę mi ich, właśnie w tym czasie, brakuje; kilkupiętrowe wieże z gnoju, płonące w maju i w czerwcu przed kościołem Dominikanów Obserwantów na Nowym Świecie i przed Pałacem Bruhla na Wierzbowej, i oświetlające ustawione tam szubienice oraz wisielców, kołyszących się na postronkach, to byłby wspaniały widok; to byłby jeden z najwspanialszych i najdzikszych pejzaży naszej polskiej historii. Płonące wieże zniknęły dzięki wspomnianej Komisji Brukowej, wymyślonej przez Augusta III. Trzeba tu powiedzieć, że choć sascy królowie w wielu dziedzinach życia bardzo nam zaszkodzili, to ich działalność cywilizacyjna miała dobre skutki; saska cywilizacja niewątpliwie zmieniła na lepsze wygląd Warszawy.

Komisja Brukowa podjęła kilka inicjatyw, które problemu gnoju co prawda nie zlikwidowały (ostateczna likwidacja tego problemu oznaczałaby kompletne Vernichtung; zakończenie dziejów naszego gatunku), ale trochę poprawiły niemiłą sytuację. Marszałek wielki koronny Franciszek Bieliński, który przez wiele lat przewodniczył Komisji Brukowej, wprowadził, to po pierwsze, podatek przeznaczony na utrzymanie w czystości ulic i placów. Podatek ten, pobierany od roku 1743, nazywano łokciowym; mierzono wychodzący na ulicę fronton domu i właściciel musiał płacić od każdego łokcia jego długości. Po drugie, także w roku 1743, Komisja Brukowa marszałka Bielińskiego wydała zarządzenie, które mówiło, że nie wolno wyrzucać śmieci i błota na ulice, i że właściciele posesji mają obowiązek, zgarniając nieczystości, formować z nich kupy na swoich podwórzach, miasto zaś zobowiązało się do dbania o ich wywóz. W związku z tym pomysłem, po trzecie, w tymże roku 1743 urządzono w Warszawie Magazyn Karowy, czyli remizę taboru do wywozu śmieci i gnoju. Nazwa ta wzięła się z tego, że wozy asenizacyjne nazywane były wówczas karami. Kar, koło roku 1750, było tylko kilkanaście, ale prawdopodobnie była to liczba wystarczająca, bowiem Warszawa była wtedy stosunkowo niewielkim, przynajmniej pod względem ludnościowym, miastem; miała koło 30 000 mieszkańców.

Magazyn Karowy znajdował się na Nalewkach po numerem 2235; za Ogrodem Krasińskich, tam, gdzie Nalewki łączyły się wówczas z Nowolipkami. Teraz w tym miejscu są tory tramwajowe na ulicy Władysława Andersa (łączące Żoliborz ze Śródmieściem), a kilkadziesiąt metrów dalej (w kierunku zachodnim) stoją bloki na rogu Andersa i Nowolipek. Po czwarte wreszcie, z inicjatywy Komisji Brukowej zaczęto, od roku 1745, urządzać w Warszawie kanalizację uliczną. Kanały, prowadzone środkiem jezdni, wykładane były dębowymi balami i przykrywane deskami.

To urządzenie działało, także pod koniec wieku, niezbyt sprawnie, bo choć zakazane było wrzucanie do kanałów śmieci i gnoju, zakaz ten nie był przestrzegany i kanały często były zatkane, a wtedy nieczystości zalewały ulice i przechodnie brodzili w płynnych fekaliach.

Dzieło marszałka Bielińskiego, który zmarł w roku 1766, kontynuowali jego następcy. W połowie lat siedemdziesiątych zbudowano za Prochownią; tą u zbiegu ulicy Boleść z ulicą Mostową; przeznaczony dla wozów asenizacyjnych pomost na Wiśle, z którego można było wyrzucać gnój oraz wylewać fekalia wprost do rzeki. Rozporządzenie Komisji Brukowej z roku 1775 mówiło, że przedsiębiorcy, których nazywano ludźmi nocnymi (widywano ich bowiem tylko w nocy), mają wylewać nieczystości z kar "prosto w wodę i to przygłębszą”. W tym samym roku Komisja Brukowa wyznaczyła trasy, którymi miały jeździć na Mostową kary wywożące fekalia. W trosce o wygodę mieszkańców, których mogły obudzić śmierdzące wozy czyścicieli kloak, postanowiono, że ich trasy mają być co pewien czas zmieniane. "Aby zaś przykrość mieszkającym nie była wielka, chędożący kloaki mają w tych drogach zachować alternatę, tak aby nie zawsze jedną drogą jeździli, ale w równej proporcji czasu wywózkę swą odmieniali”.

Drugim, poza pomostem nad Wisłą, miejscem opróżniania kloacznych wozów była Góra Gnojowa. Tę imponującą budowlę (jeśli można coś takiego nazwać budowlą) zaczęto wznosić w ostatnich dziesięcioleciach XVII wieku. Znajdowała się ona; i rosła z roku na rok; na tyłach Pałacu Biskupów Poznańskich przy ulicy Jezuickiej, między tą ulicą a brzegiem Wisły, mniej więcej tam, gdzie ulica Bugaj skręcała w stronę zamkowego ogrodu nazywanego Tarasem. Jeśli spojrzelibyśmy (wówczas) na Wisłę od strony Starego Miasta, to po prawej zobaczylibyśmy właśnie ten schodzący ku Wiśle ogród, po lewej (czyli na północy) Jatki Miasta Starej Warszawy, nazywane Śledziowymi, a w środku, między Śledziowymi Jatkami a królewskim ogrodem, Gnojową Górę. Teraz w tym mniej więcej miejscu mamy taras widokowy oraz schody, którymi można z niego zejść nad Wisłę. Kary wiozące gnój i śmieci dojeżdżały do Góry przez Rynek Starego Miasta i uliczkę, która nazywała się Gnojna. Później, dla przyzwoitości, schodzącą ku Wiśle uliczkę nazwano Celną; tak też nazywa się ona obecnie. Do stóp Góry można było dojechać, jak mi się zdaje, również od strony Bugaju. Nie trafiłem na żaden dokument, który, choćby w przybliżeniu, podawałby wysokość Góry, ale była ona ogromna, coraz wyższa.

Wylewano tam i wyrzucano wszystko, co tylko nadawało się do wylania i wyrzucenia: zawartość dołów kloacznych, nawóz koński i bydlęcy, także wszelkie nieczystości uliczne, śmiecie oraz błoto. Kiedy Góra osiągała wysokość, która uniemożliwiała wyładowywanie śmieci i fekalii na jej wierzchołku, budowlę niwelowano, zrzucając jej wierzchołek do Wisły. Choć materiał, którego używano do budowy, był raczej płynny, Góra powoli twardniała, co pozwoliło (stało to się gdzieś w latach siedemdziesiątych) ustawić u jej stóp, a potem na jej zboczach jakieś domostwa prawdopodobnie mieszkali w nich pachołkowie, którzy krzątali się wokół Góry i pilnowali, żeby miała ona odpowiedni kształt i odpowiednią wysokość. Istnieją też trochę niejasne świadectwa, z których wynika, że w drewnianych budach na zboczach Góry coś produkowano i coś sprzedawano; od Antoniego Magiera, autora "Estetyki miasta stołecznego Warszawy" , dowiadujemy się, że ktoś, kto nazywał się Feter, sprzedawał proch "w budzie drewnianej na Gnojowej Górze”.

Ponieważ tenże Feter trudnił się również wydawaniem pisanej gazety, może i ona powstawała na zboczach Góry. W dziele Magiera mowa jest też o tym, że Góra była użyteczna w jeszcze inny sposób; w gnoju zakopywano tam pacjentów cierpiących na choroby weneryczne. Był to znany w całej Europie radykalny sposób leczenia takich chorób; czy wszystkich, czy tylko syfilisu (zwanego wtedy franca albo szankrem), tego nie wiem. "Takowi nieszczęśliwi, mało doznając od ówczesnych lekarzy pomocy, przeznaczeni bywali na zakopanie ich w gnoju aż po same uszy.

Dość było widzieć takowych pacjentów na Gnojowej Górze obok Zamku za szkołami jezuickimi”. Ponieważ śmierdząca budowla stała nieopodal Zamku i smród (szczególnie latem, gdy otwierano okna) napełniał pokoje królewskie, Stanisław August, który miewał zawroty głowy i wymioty (niekoniecznie z powodu Góry, raczej była to jakaś tajemnicza choroba), zażądał od władz miejskich, żeby załatwiły problem smrodliwego sąsiedztwa. Jak pisał Magier, w roku 1774 Górę, "z woli królewskiej”, obłożono murawą. Nie wiem, co by mogło to znaczyć: czy na gnoju posiano trawę, czy ułożono gotowe trawniki; tak jak teraz robi to się na piłkarskich boiskach. Wymyślono też przyjemniejszą nazwę; budowla z gnoju miała się nazywać Górą Zieloną. Te wszystkie zabiegi nie zrobiły na Górze oraz jej sługach, czyścicielach kloak, najmniejszego wrażenia. Choć istniał już wtedy nadwiślański pomost na przedłużeniu ulicy Boleść, kloaki nadal wylewano pod Zamkiem, a Górę, lekceważąc wolę króla, nadal nazywano Gnojową. Góra, która miała funkcjonować jeszcze kilkadziesiąt lat (jej powolne niwelowanie trwało gdzieś do połowy XIX wieku), przestała niebezpiecznie rosnąć na przełomie lat osiemdziesiątych i dziewięćdziesiątych, a więc jeszcze przed insurekcją. Przez Jezuicką i Bugaj wciąż jeździły kary z fekaliami i śmieciami, ale znaczną część nieczystości zaczęto wtedy odprowadzać (jak i obecnie to się czyni) bezpośrednio do Wisły. Było to spowodowane rozporządzeniem marszałka wielkiego koronnego Michała Mniszcha, wydanym w roku 1784. Zabraniało ono wylewania na jezdnie i chodniki (pierwsze chodniki pojawiły się w Warszawie w tymże roku) "pomyj, mydlin, fusów, lagrów i innych rzeczy, błoto pomnażających i fetor czyniących”.

Wszystkie te nieczystości miały być wylewane do rynsztoków; aby z nich, przez kanały, mogły swobodnie spłynąć do rzeki. Rozporządzenie Mniszcha ograniczyło też znacznie ilość błota na ulicach, bowiem nałożyło na właścicieli domów obowiązek wysyłania ludzi, którzy, gdy spadł deszcz, "rozrzedzając błoto, oneż rynsztokami do kanałów przegarniali”. Po upadku insurekcji, w roku 1795, pojawiły się w Warszawie pierwsze śmietniki. Za ich miejscowego wynalazcę można uznać ówczesnego rosyjskiego komendanta miasta, generała Fiodora Buxhóvdena; on to bowiem wydał, wśród innych represyjnych rozkazów (złożenie w cyrkułach pistoletów i pałaszy, chodzenie z latarkami po zmierzchu, zamykanie szynków o ósmej wieczorem, a kaffenhauzów o dziewiątej), rozkaz, który mówił, że śmiecie wolno wyrzucać tylko do śmietników i że śmietnik musi być na każdym podwórzu.

Rozdział "6 000 CZERWONYCH ZŁOTYCH"

Wspaniałe sześć tomów Tadeusza Korzona; "Wewnętrzne dzieje Polski za Stanisława Augusta. Badania historyczne ze stanowiska ekonomicznego i administracyjnego" czytają dziś zapewne tylko specjaliści, zajmujący się osiemnastowiecznymi dziejami Polski, wypisuję więc z tego dzieła (trochę zapomnianego) to, czego dowiedziałem się zeń o rosyjskich pieniądzach króla Stanisława Augusta; to znaczy tych pieniądzach, które władca Polaków dostawał (w formie gratyfikacji) od swoich rosyjskich protektorów. Krajowe dochody króla, pochodzące z ekonomii, czyli tak zwanych dóbr stołowych, a także z ceł koronnych, poczty koronnej, żup solnych oraz z różnych innych źródeł, były całkiem niezłe; według Korzona, który przeanalizował zapisy z ksiąg rachunkowych skarbu królewskiego, wynosiły, w latach sześćdziesiątych i siedemdziesiątych, średnio sześć do siedmiu milionów złotych polskich rocznie; ale monarcha, bezmyślnie rozrzutny i lubiący kosztowne przyjemności, baletnice i poetów, był ciągle w kłopotach finansowych pieniądze, które dostawał od Rosjan, z pewnością bardzo mu się więc przydawały.

"Wewnętrzne dzieje Polski" ukazały się w latach 1882-1885, pieniądzom króla (także, choć nie tylko, pieniądzom rosyjskim) poświęcony jest tam rozdział ósmy w tomie trzecim, zatytułowany "Stosunki pieniężne Stanisława Augusta". Trzeba tu od razu powiedzieć, że nasz wielki historyk nie cierpiał króla, uważał go za zdrajcę, nawet więcej, za zbrodniarza; może więc być podejrzewany o stronniczość. "Stanisław August pisał; nosił w głębi swej duszy moralną zgniliznę, której wstrętność i nieuleczalność stanie w całej grozie dopiero przy zestawieniu wszystkich stron jego życia prywatnego i publicznego”. Ale liczby są liczbami; kogoś, kto je przepisuje z ksiąg rachunkowych, o stronniczość nie da się posądzić. Niektóre z operacji finansowych króla (szczególnie tych połączonych z pożyczaniem pieniędzy) można nazwać, używając naszego współczesnego języka, aferami. Król brał łapówki; i wcale się tego nie wstydził, bowiem zapisywał je w księgach. Z 88 księgi kamery królewskiej Korzon wypisał królewskie pożyczki z lat sześćdziesiątych, wśród nich dwie pożyczki, których pod koniec tych lat udzielili królowi jacyś Genueńczycy; pewnie genueńscy bankierzy.

Jedna pożyczka wynosiła 1 693 776 złotych polskich, druga 418 750 złotych polskich. Obie pożyczki były dość nisko oprocentowane; pierwsza na 1%, druga na 5%. W pożyczaniu od Genueńczyków na niski procent nie byłoby jeszcze nic złego (od Panien Karmelitanek król pożyczał na 7%, od największego z warszawskich bankierów, Piotra Teppera, też na 7%) ale jakimś dziwnym zbiegiem okoliczności w roku 1769 Genueńczycy uzyskali od Komisji Skarbowej Koronnej dzierżawę na zaprowadzenie w całej Koronie swojej genueńskiej loterii liczbowej, zwanej Lotto di Genova; a co jeszcze dziwniejsze, zostali zwolnieni z opłaty dzierżawnej.

Po Genueńczykach loterię liczbową (publiczne ciągnienie odbywało się dwa razy w miesiącu w Pałacu Krasińskich) wydzierżawił Piotr Tepper i ten płacił rocznie za dzierżawę 180 000 złotych polskich. Jeśli chodzi o pieniądze rosyjskie; jak je nazywał Korzon, "datki haniebne” oraz Jałmużny żebracze”; to nie były one oczywiście wpisywane do żadnych ksiąg rachunkowych. Informacje na ten temat; z pewnością niekompletne pochodzą z raportów kolejnych rosyjskich ambasadorów, czyli (bo tak trzeba ich określić) kolejnych zwierzchników króla polskiego. Pierwszą dużą rosyjską gratyfikację Stanisław August otrzymał niemal natychmiast po koronacji.

Ambasadorem rosyjskim w Warszawie, po śmierci Kayserlinga (Keiserlinga), został wtedy Repnin i jemu to petersburska caryca rozkazała wypłacić królowi 100 000 dukatów "na pierwsze potrzeby”. 100 000 dukatów to, wedle ówczesnego kursu, 1 800 000 złotych polskich. Za ten dar, jak pisał wzburzony Korzon, "płatny służalec … posłał swojej opiekunce pudło trufli”.

Następne rosyjskie wypłaty dla króla ujęte są w rachunku, który; po zdobyciu 18 kwietnia Pałacu Załuskich; został znaleziony w papierach pozostawionych w ambasadzie przez generała Igelströma (wszystkie te sumy podane są w czerwonych złotych, czyli w dukatach).

Le Roi a recu: En 1764, 17 Septembre; 12 000 19 Novembre; 24 000 En 1765, 20 Fevrier; 6 000 En 1766, 21 Aout; 20 000 15 Octobre. On a ajoute a 11 000 duc qu’il avoit recus 9 000 En 1768, 27 Septembre; 40 000 En 1769, 19 Septembre; 10 000 En 1770 et 1771; 18 000 Pour entretien du corps de Branicky; 15 000

RAZEM: 154 000 Nie da się oczywiście powiedzieć, że wszystkie te darowizny carycy szły wyłącznie na prywatne zabawy i przyjemności króla, na jego baletnice i jego poetów; część tych sum (szczególnie tych wypłacanych po roku 1768), jak świadczy ostatnia pozycja, mogła być też przeznaczona na opłacenie wojsk królewskich toczących wojnę domową z wojskami Konfederacji Barskiej. 154 000 dukatów czyni 2 772 000 złote polskie. Była to ogromna suma, ale można też powiedzieć, że; w porównaniu z kilkumilionowymi dochodami krajowymi Stanisława Augusta; nie było to właściwie bardzo dużo.

Korzon uważał nawet; zważywszy, że rachunek obejmuje sześć, nawet siedem lat; że petersburska caryca "zrobiła dobry interes”, bo usługi Stanisława Augusta były "w niskiej cenie”. Autor "Wewnętrznych dziejów Polski" miał w ręku jeszcze jakieś inne rachunki, pochodzące prawdopodobnie z tychże papierów, których Igelström nie zdołał zabrać ze sobą, wycofując się z Warszawy, i które 18 kwietnia znaleziono, częściowo spalone, w rosyjskiej ambasadzie; ale jego opowieść w tym miejscu jest trochę niejasna i dowiadujemy się tylko, że jeden z tych rachunków, na "sumę ogólną 291 928 dukatów, czyli 5 254 704 złotych polskich”, obejmował "przekupstwa elekcyjne, zaopatrzenie fortecy w Krzemieńcu i zasiłki przeciwko Konfederacji Barskiej”, oraz że królowi; jeszcze przed elekcją, jako stolnikowi litewskiemu: "au stolnik comte Poniatowski”; caryca wypłaciła coś w rodzaju zasiłku w wysokości 65 994 dukatów, czyli 1 186 992 złotych polskich.

Cała ta sprawa jest zresztą trudna do ostatecznego rozjaśnienia, bowiem papiery Igelströma; po roku 1815; dostały się ponownie w ręce Rosjan i Korzon, pisząc "Wewnętrzne dzieje Polski" , posługiwał się kopiami (prawdopodobnie pochodzącymi ze zbiorów Leona Dembowskiego). Kwity i rachunki, które znaleziono w rosyjskiej ambasadzie, dotyczą; jeśli chodzi o króla; tylko lat sześćdziesiątych i siedemdziesiątych, o tym, jak to układało się dalej, to znaczy jak wyglądały wypłaty w latach osiemdziesiątych (kiedy stosunki między petersburską carycą a jej polskim królem trochę się popsuły), wiadomo niewiele.

Dość dobrze znana jest natomiast wysokość gratyfikacji i zapomóg, które Stanisław August dostawał z kasy rosyjskiej ambasady w czasie Sejmu Grodzieńskiego; tego, który w roku 1793 zadecydował o drugim rozbiorze Polski. Przed wyjazdem do Grodna ambasada wypłaciła królowi w Warszawie 20 000 dukatów, potem dodała jeszcze (na opłacenie kosztów podróży) 10 000 dukatów.

Była to tylko zaliczka, prawdziwe pieniądze, królewski dochód z drugiego rozbioru Polski, pojawiły się w Grodnie. Katarzyna pozwoliła swojemu ówczesnemu ambasadorowi, Jakobowi Johannowi Sieversowi, wydać w Grodnie na opłacenie kosztów rozbioru niezbyt wiele, bo zaledwie 200 000 rubli srebrnych, czyli 1 200 000 złotych polskich; czyni to zaledwie niecałe 67 000 czerwonych złotych.

Według obliczeń Korzona, znaczną część tej sumy, nawet niemal jej całość, zainkasował wówczas Stanisław August. W maju 1793 roku dostał w Grodnie od Sieversa 400 000 złotych polskich, w czerwcu tegoż roku 30 000 czerwonych złotych, zaś w listopadzie 6 000 czerwonych złotych. We wrześniu i w październiku otrzymał jeszcze po 14 000 czerwonych złotych, ale te dwie wypłaty nie pochodziły z kasy rosyjskiej; na rozkaz ambasadora pieniądze wypłacono królowi ze skarbu koronnego.

Jeśli policzymy tylko to, co król wziął wtedy z pieniędzy, które Katarzyna pozwoliła wydać na przeprowadzenie drugiego rozbioru Sieversowi, to znaczy z tych 200 000 srebrnych rubli (1 200 000 złotych polskich), to wyjdzie nam, że było to co najmniej (bo rosyjski ambasador prawdopodobnie coś jeszcze dopłacił królowi w listopadzie); było to więc co najmniej jakieś 58 000 czerwonych złotych, czyli 1 044 000 złotych polskich. 1 044 000 z 1 200 000. Jeśli właśnie tak na to; to znaczy od strony pieniędzy; spojrzymy, to będziemy musieli powiedzieć, że tym, który najlepiej zarobił na drugim rozbiorze Polski, najwięcej na nim skorzystał, był król Polaków.

Może jednak caryca; ponieważ obrady Sejmu Grodzieńskiego przedłużały się i Sieversowi nie powiodło się, jak początkowo zamierzał, doprowadzić do zatwierdzenia rozbioru w dwa tygodnie; okazała się trochę hojniejsza i rosyjski ambasador dostał większą kasę. Do tych pieniędzy, o których tu mówimy, trzeba jeszcze dodać trochę niejasną; to znaczy: trochę niejasnego pochodzenia; sumę 6 000 czerwonych złotych, która wypłacona została Stanisławowi Augustowi ze wspólnej kasy trzech dworów; petersburskiego, berlińskiego oraz wiedeńskiego.

Kiedy to się stało, nie wiadomo, Korzon przypuszczał, że pieniądze te król wziął zaraz po pierwszym rozbiorze; "były płacone w końcu roku 1772 i na początku 1773”. Właśnie te 6 000 czerwonych złotych; czyli 108 000 złotych polskich było powodem wielkiej awantury, która wybuchła w Warszawie w końcu sierpnia 1794 roku.

Awantura zaczęła się od tego, że "Gazeta Rządowa” (a za nią także inne ówczesne gazety, "Korrespondent Narodowy i Zagraniczny” oraz "Gazeta Wolna Warszawska”) opublikowała, w numerze 52 z 23 sierpnia, niewielką część archiwum Igelströma; czyli część tych nadpalonych rosyjskich papierów, które 18 kwietnia wpadły w ręce zdobywców ambasady i których czytaniem oraz analizowaniem zajmowały się wtedy Deputacja Indagacyjna oraz Deputacja Rewizyjna (nazywana też Deputacja do Rewizji Papierów). Obie te Deputacje były organami Rady Najwyższej Narodowej, czyli insurekcyjnego rządu; czymś w rodzaju jego ministerstw. Publikacja "Gazety Rządowej” (redagowanej przez Franciszka Ksawerego Dmochowskiego, który miał w ówczesnej Warszawie opinię jakobina) nosiła tytuł "Extrakt z dowodów autentycznych i z regestrów moskiewskich na pensje brane od Moskwy, przez Deputacje rewizyjną roztrząsanych i spisanych".

"Będziemy tu umieszczać; pisała "Gazeta”; wypisy z tych papierów, aby wiedziała publiczność, kto kraj i jak drogo przedawał? Aby żyjący słuszną odebrali karę, a zmarłych imiona, nad których grobem może niektórzy z nas, nie wiedząc o ich niepoczciwości, zapłakali, przeklęstwu dzisiejszego i następnych pokoleń oddane zostały”.

Wśród tych, których Dmochowski oddawał "przeklęstwu … następnych pokoleń”, byli, między innymi, Adam Poniński, książę Antoni Czetwertyński, książę August Sułkowski, biskup (i prymas) Antoni Ostrowski; z pokwitowań i wykazów wydrukowanych w "Gazecie” wynikało całkiem jasno, że brali oni pieniądze od rosyjskich ambasadorów. To jednak nie wywołałoby wielkiej sensacji, bowiem kwity potwierdzały tylko to, co wszyscy i tak dobrze wtedy wiedzieli; że Poniński, Czetwertyński, Sułkowski i Ostrowski to byli zdrajcy oraz jurgieltnicy.

Sensację wywołała jedna pozycja, jedno króciutkie zdanie z wykazu zatytułowanego Wydatki kassy wspólnej trzech dworów w czasie sejmu delegacyjnego. To zdanie brzmiało tak; "Królowi Imci, czer. zł. 6 000”. Gdyby znano wtedy straszliwy rachunek pod tytułem Le roi a recu (Król otrzymał), to pewnie i te 6 000 czerwonych złotych; wreszcie, wobec setek tysięcy dukatów, suma niewielka, tylko 108 000 złotych polskich; nie wywołałoby wielkiego zdziwienia. To, że ktoś, kto brał setki tysięcy, wziął jeszcze 6 000; co w tym dziwnego?

Ale o tych setkach tysięcy nikt jeszcze wtedy nie wiedział i król wiedział, że nikt nie wie. Mógł zatem odegrać spokojnie wspaniałą komedię, wystąpić w roli obrażonej i skrzywdzonej dziewicy-topielicy; jednocześnie zapobiegając dalszym publikacjom, które zapowiadała "Gazeta Rządowa”. Wielka polityczna zręczność króla Polaków ujawniła się wówczas w tym, że o zamieszczenie sprostowania zwrócił się co prawda do Rady Najwyższej Narodowej, ale wystąpił też od razu (wiedząc, że na przychylność Rady nie może liczyć) ni to z prośbą, ni to z żądaniem ("należy mi domagać się uroczystego objaśnienia”) do Kościuszki.

W długim liście (z 26 sierpnia), pełnym skarg i lamentów, zapewniał Naczelnika, że nie podpisał nigdy żadnego cyrografu ("ani śmiano go ode mnie żądać”), nie wziął od nikogo ani grosza ("ani pensji nigdy nie brałem od żadnego zagranicznego dworu”) oraz sprzeciwiał się zawsze rozbiorowi kraju ("mocno byłem przeciwny”).

Przekonywał też Kościuszkę, że pierwszy rozbiór uczynił go królem-nędzarzem, musiał więc przyjąć 6 000 czerwonych złotych jako coś w rodzaju rekompensaty za utracone, właśnie wskutek rozbioru, królewskie ekonomie; "zajęte przez wszystkie trzy potencje wszystkie bez excepcji ekonomie żup i intraty moje przyprowadziły mnie i trzymały w tak zupełnym niedostatku, że exacte żyć nie miałem z czego, a zatem że konieczność wyciągała, aby mnie ci sami cóżkolwiek do życia użyczyli, którzy mnie ze wszystkiego obnażyli byli”.

Bardzo ciekawy jest też następny w tej sprawie list króla do Kościuszki, z 27 sierpnia, gdzie Stanisław August uzasadniał swoje przekonanie, wedle którego ruskie papiery (kwity) nie powinny być ujawniane. "Moim zdaniem, kto teraz nie grzeszy, kto teraz służyć ojczyźnie ma chęć, nie powinien bydź odstraszany zagrożeniem o dawne grzechy, jeśli były jakie. … wszakże nas wszystkich jest niewiele, nie umniejszajmyż jeszcze naszą liczbę”. Czy Kościuszko zgodził się z argumentami króla i uwierzył w jego wyjaśnienia, tego nie wiemy, ale zareagował natychmiast i to z dziwną gwałtownością.

W liście do Stanisława Augusta (z 26 sierpnia), wysłanym z obozu pod Mokotowem, nazwał wymienienie jego imienia w "Gazecie Rządowej” "nieprzyzwoitym ze wszech miar” oraz zapewnił monarchę, że dowiedział się o tym "z największym umartwieniem” i że nie ma z tą sprawą nic wspólnego; "na honor mój zaręczyć mogę W.K.M., iż to się stało bez wiadomości mojej”. List do Rady Najwyższej Narodowej, napisany tegoż dnia, jest natomiast czymś w rodzaju wojskowego rozkazu.

Nazywając, także i w tym liście, wymienienie imienia króla w "Gazecie Rządowej” "nieprzyzwoitym ze wszech miar”, Kościuszko nakazał Radzie zaprowadzenie w tej sprawie cenzury; "aby numer gazety, w której się to znajduje, wydawany nie był i żeby poczta nie wysyłała go na prowincje”. Mamy tam jeszcze post scriptum; “Eksplikację królewską żądam, by w «Gazecie» umieszczoną była”.

Na tym też; czyli właściwie na niczym; zakończyła się awantura o 6 000 czerwonych złotych. Ciąg dalszy nie jest już specjalnie interesujący; "Gazeta Rządowa” umieściła w kolejnych numerach dwa sprostowania czy raczej dwa oświadczenia króla (z pierwszego oświadczenia Stanisław August nie był zadowolony, bowiem redakcja dodała do niego swój komentarz, z którego wynikało, że król ma w tej kwestii swoje zdanie, a "Gazeta” swoje).

Dmochowski, próbując kontynuować publikację papierów, korespondował w tej sprawie z Radą Najwyższą Narodową, Rada, mając niewątpliwie na uwadze wyraźny rozkaz Kościuszki, zapewniała, że "rekwirowane extrakty z papierów moskiewskich” będą z całą pewnością nadal udostępniane publiczności, ale niczego nie udostępniała, jej Wydział Bezpieczeństwa twierdził zaś, że jeśli tylko będą jakieś ciekawe papiery, a Rada podejmie odpowiednią rezolucję, to udzieli ich redakcji.

"Gazeta Rządowa” ogłosiła jeszcze zapowiedź, z której wynikało, że publikacje swoje będzie kontynuować; "listę płatnych sług moskiewskich dalej ciągnąć będziemy, gdy papiery do tego stosowne, a teraz w Wydziale Bezpieczeństwa będące, udzielone nam zostaną”; i to był koniec ówczesnej lustracji. Najciekawsza w tym wszystkim jest ta stanowcza decyzja Kościuszki, która ocaliła wówczas króla; można nawet powiedzieć, że ocaliła mu życie.

Rada Najwyższa Narodowa, w której ścierały się różne poglądy, prawdopodobnie wreszcie by ustąpiła i pozwoliła na opublikowanie rachunku Le roi a recu, Kościuszko nie ustąpił. Da się to może wytłumaczyć pozycją społeczną Naczelnika i tym, co taka pozycja narzucała temu, kto ją zajmował; Kościuszko, będąc Naczelnikiem Siły Zbrojnej Narodowej, czyli, faktycznie, Naczelnikiem Narodu, był nadal średnio zamożnym polskim szlachcicem; i kiedy spotykał się z królem, prywatnie czy publicznie, całował go w rękę.

Ale takie wytłumaczenie wydaje się niewystarczające; ówczesne listy Kościuszki do Stanisława Augusta, ich lakoniczność, ich zimny i jawnie nieprzychylny ton, mówią bowiem wyraźnie, że Naczelnik, choć całował króla w rękę, po prostu go nie lubił, pewnie nawet się nim brzydził. Dlaczego więc ocalił go po opublikowaniu w "Gazecie Rządowej” tego zdania, w którym była mowa o 6 000 czerwonych złotych?

Odpowiedź może tu być tylko taka; Kościuszko wiedział, że jeśli "Gazeta” Dmochowskiego, a za nią inne gazety warszawskie, nadal będą publikować papiery z archiwum Igelströma, to skończy to się następnym wieszaniem. I wiedział też, że nie będzie to takie wieszanie, jak 9 maja czy 28 czerwca, ponieważ pospólstwo zdobędzie Zamek i na Placu Bernardyńskim, pod kościołem Świętej Anny, powieszony zostanie król.

A na to prawdopodobnie Kościuszko nie chciał przystać; może z jakichś przyczyn wyższych, czyli etycznych, a może dlatego, że mogłoby to (w jego przekonaniu) zaszkodzić jakimś przygotowywanym przez niego przedsięwzięciom militarnym. Decyzja o uratowaniu króla; podjęta w obozie pod Królikarnią, 26 sierpnia; była zarazem decyzją, która przesądziła o losie insurekcji. Po tym dniu musiała się ona skończyć właśnie tak, jak się skończyła; to znaczy fatalnie. Czy gdyby Polacy w ostatnich dniach sierpnia 1794 roku powiesili pod kościołem Bernardynów (albo trochę dalej, na Szerokim Krakowskim Przedmieściu, pod oknami królewskiego burdelu; kamienicy Sophie Lhullier) króla, który ich zdradził, dzieje insurekcji potoczyłyby się jakoś inaczej?

Tego oczywiście wiedzieć nie możemy, wszystko to i tak mogło się skończyć Maciejowicami oraz rzezią Pragi. Ale można było zaryzykować; i trzeba powiedzieć, że przywódcy insurekcji, Kościuszko, także Ignacy Potocki i Hugo Kołłątaj, także dwaj generałowie, Jakub Jasiński i Józef Zajączek, przegapili wtedy tę niezwykłą chwilę, jedną z tych chwil, które w dziejach narodów pojawiają się niezwykle rzadko; tę chwilę, w której przed Polakami otwierała się jakaś zupełnie inna przyszłość (niż ta, która nastąpiła); przyszłość królobójców. Polacy mogli wtedy stać się innym narodem, ich dzieje można było wtedy skierować w inną stronę, mogły też same (popchnięte utajoną w nich dziką, wulkaniczną siłą) skierować się w inną stronę; niewyobrażalną i piękną jak wszystko, co niewyobrażalne.

Rozdział "PODAGRA IGELSTRÖMA"

Okoliczności śmierci (prawdziwej lub domniemanej) kanclerza wielkiego koronnego, księcia Antoniego Sułkowskiego, nie są jasne, są nawet bardzo tajemnicze, i nie wydaje się, żeby tę sprawę, jeden z najciemniejszych epizodów poprzedzających wybuch warszawskiej insurekcji, można było teraz, po latach, wystarczająco rozjaśnić. Jedno nie ulega w tej sprawie wątpliwości; miejsce Sułkowskiego w hierarchii ówczesnej władzy, to znaczy w hierarchii moskiewskich jurgieltników, a mówiąc jeszcze inaczej; w hierarchii zdrajców, było takie, że nie uniknąłby on szubienicy. Antoni Trębicki w swoim dziele O rewolucji roku 1794 pisał, że kanclerz wielki, "chociaż należący przez swoją politykę do partii moskiewskiej”, był, mimo to, "podciwy i nienaganny w swoim postępowaniu jako urzędnik i człowiek”. Trębickiemu niekoniecznie trzeba jednak wierzyć, a Sułkowski, choć może poczciwy, był przez warszawskie pospólstwo znienawidzony w równym stopniu, może nawet bardziej niż marszałek Ankwicz, generał Ożarowski czy biskup Kossakowski. Czyli ci, którzy zostali powieszeni. Gdyby więc Sułkowskiego, po wybuchu insurekcji, właśnie jak tych później powieszonych, aresztowano i zamknięto w Pałacu Bruhla czy w Prochowni, to potem, 9 maja, mielibyśmy w Warszawie nie cztery, ale pięć szubienic. I na tej piątej; może byłaby to czwarta szubienica na Rynku Starej Warszawy, a może druga pod kościołem Świętej Anny; wisiałby kanclerz wielki koronny. Nie byłoby to miłe widowisko, bowiem książę Sułkowski, jak pisał w swoim pamiętniku Trębicki, był to "starzec już zgrzybiały i wiekiem osłabiony” urodzony w roku 1735, był trzy lata starszy od biskupa Kossakowskiego, piętnaście lat starszy od marszałka Ankwicza. Generał Ożarowski, który był młodszy od kanclerza o sześć lat, uchodził za wielkiego starca i pod szubienicę, ze względu na swój wiek, został przyniesiony. Książę Sułkowski byłby więc, gdyby wisiał, najstarszym z powieszonych; że starców nie należy wieszać, nie muszę tu nikogo przekonywać; lepiej niech umierają, jak Bóg przykazał, powolutku. Po namyśle powiem, że nie mam w tej sprawie wyrobionego zdania; może lepiej umrzeć szybko na stryczku, niż umierać powoli i nieuchronnie na nieuleczalną i bolesną chorobę, która nazywa się życie starego człowieka. Cudowne ocalenie przed drugą szubienicą, która stanęłaby pod Bernardynami, kanclerz Sułkowski zawdzięczał, jak twierdzono później, wielkiej awanturze, która rozpętała się dosłownie w przeddzień wybuchu insurekcji; prawdopodobnie 15 lub 16 kwietnia. Awantura miała zaś swoją przyczynę, przynajmniej jedną z przyczyn, w podagrze rosyjskiego wielkorządcy, ministra pełnomocnego carycy, Osipa Igelströma. Nim opowiem o tej awanturze; i o udziale, jaki miał w niej kanclerz wielki koronny; muszę opowiedzieć krótko o podagrze. Podagra czy (jak wtedy częściej mówiono) pedogra, teraz od dawna rozpoznana (ale nie wiem, czy uleczalna) jako artretyczna choroba stawów wielkiego palucha u lewej albo prawej stopy, wówczas była tajemniczym cierpieniem, o którym mało wiedziano i którego nie umiano leczyć. Poziom ówczesnej wiedzy na temat podagry dobrze pokazuje zdanie z "Pamiętników czasów moich" Juliana Ursyna Niemcewicza.

Dowiadujemy się z niego, że zaufany generał Stanisława Augusta, Stanisław Mokronowski, właśnie w czasie insurekcji, "napadnięty był przez okropną podagrę; by się uwolnić od niej, kazał sobie krew puścić, stąd niedługo dostał wielkiej choroby, która go aż do śmierci nie opuściła”. Czy Igelströmowi, gdy miał atak podagry, też puszczano krew, i czy (podobnie jak u Mokronowskiego) skończyło to się ostatecznie epilepsją, tego nie wiem. Ale rosyjski generał cierpiał straszliwie; te jego cierpienia były w Warszawie powszechnie znane i bardzo się ich też bano, bowiem ataki podagry łączyły się, czemu zresztą trudno się dziwić, z atakami wściekłości, nawet bezrozumnego szału. Trochę wiadomości o podagrze Igelströma można znaleźć w listach Ludwiga Buchholza, posła pruskiego w Warszawie, do króla Fryderyka Wilhelma II. Na początku stycznia 1794 roku Buchholtz pisał, że generał "od trzech tygodni jest bardzo mocno dotknięty podagrą; do tego stopnia, że chodzi o kulach i nie może jeszcze odbywać audiencji”. W listach trochę późniejszych mowa jest jeszcze o tym, że Igelström "pośpiesznie leczy rany” oraz że "porusza się tylko o kulach”. Musiała to więc być bardzo poważna choroba; może nie tylko któryś z paluchów, ale całe stopy rosyjskiego ambasadora były popękane i pokryte wrzodami. Już po wybuchu insurekcji Buchholtz informował swojego króla, że sukcesy militarne Polaków spowodowane były nieporządkami panującymi w wojsku rosyjskim; te nieporządki zaś wzięły się stąd, że Igelström "nie opuszczał swego pokoju z powodu choroby”.

W listach Buchholtza mamy jeszcze jedną godną uwagi wiadomość; pisał on, że Igelström, nie mogąc chodzić, przyjmował polskich dygnitarzy w swojej sypialni.

"Zbiera codziennie wieczór Radę Nieustającą u swego łoża”. Rada Nieustająca, która, ze swej natury, miała rządzić w państwie (król wchodził w jej skład), musiała więc stawiać się każdego dnia w rosyjskiej ambasadzie przy ulicy Miodowej; ponieważ ministra pełnomocnego carycy bolał wielki paluch. Rada ta, przywrócona w roku 1793 przez Sejm Grodzieński (uprzednio zlikwidował ją Sejm Czteroletni), składała się wówczas z osiemnastu osób. Można ich sobie tam wyobrazić, tych naszych dygnitarzy; ich szarfy orderowe, mundury, sutanny, szpady i peruki; wokół łóżka, na którym w koronkowej pościeli leży wściekły (bo boli go paluch) Igelström. Oni w mundurach i w sutannach, on w nocnej koszuli; i wyciągając nogę spod kołdry, pokazuje im swoje śmierdzące wrzody i brudne bandaże. Czy Stanisław August brał udział w posiedzeniach przy łóżku ambasadora, o tym się nie mówi, może dlatego, że nawet w mówieniu o tym byłoby coś straszliwie upokarzającego. To, że dostojni i możni polscy panowie przychodzili do łóżka rosyjskiego oficera i oglądali tam jego owrzodzoną nogę, da się wytłumaczyć tylko w jeden sposób; strasznie go się bali.

Domysł, że bali się też jego podagry, czyli humorów jego spuchniętego palucha, nie będzie chyba daleki od prawdy. Kilka tygodni przed wybuchem insurekcji policja Igelströma aresztowała dwóch spiskowców; Klemensa Węgierskiego i Stanisława Potockiego (późniejszego generała, nazywanego Stasiem). Początkowo trzymali się oni podobno nieźle, ale po kilkunastu dniach przesłuchań w piwnicach ambasady na Miodowej okazali się skłonni do pertraktacji; i, jak pisał w swoich pamiętnikach Antoni Trębicki, "nie mogąc wytrzymać srogiego z nimi obejścia, wyjawili swoich wspólników”. Na podstawie tych zeznań Igelström sporządził listę spiskowców, a potem, wezwawszy do ambasady księcia Sułkowskiego, przekazał mu skierowaną do Rady Nieustającej notę, w której, w sposób podobno dość brutalny, zażądał szybkiego aresztowania i osądzenia tych wszystkich, których umieścił na swojej liście; dając na to Radzie dwadzieścia cztery godziny. "Mając sobie wymienionych; pisał Trębicki; kilkadziesiąt osób należących [do spisku], podał groźną do króla i Rady Nieustającej notę, aby natychmiast tych wszystkich spiskowych sądzono i śmiercią karano”. Trębicki może trochę przesadził; według opowieści, która jest w dziele Karola Wojdy O rewolucji polskiej, w nocie były nazwiska "20 najznakomitszych osób”; według rosyjskiego generała Pistora, Igelström "żądał uwięzienia podejrzanych 26 osób”.

Wśród tych, których uwięzienia (i może skazania na śmierć) domagał się ambasador, było kilka osób dobrze wówczas w Warszawie znanych; jak twierdził Wacław Tokarz, na liście znajdowały się nazwiska Józefa Pawlikowskiego, Eliasza Aloe oraz księdza Józefa Meiera. Brutalny ton noty poświadczony jest przez opowieść w Pamiętnikach generała Pistora; był to, według niego, "memoriał … ostrymi wyrazami skreślony”, który, zdaniem tego generała, "przyłożył się bez wątpienia do rozognienia umysłów i do przyspieszenia powstania”. Dlaczego to właśnie książę Sułkowski został wezwany do ambasady, nie jest dla mnie całkiem jasne. Igelström powinien był wezwać na Miodową raczej Ankwicza, bo to on, jako marszałek, przewodniczył Radzie Nieustającej. Ale może Sułkowski musiał się stawić na wezwanie ambasadora, ponieważ prezydował w Departamencie Interesów Cudzoziemskich Rady, czyli był wówczas kimś w rodzaju ministra spraw zagranicznych i odbieranie oraz przekazywanie not dyplomatycznych należało do jego kompetencji. Odebrawszy notę Igelströma, co stało się najprawdopodobniej 15 kwietnia; gdyby wszystko poszło dalej jak należy (czyli zgodnie z takim porządkiem rzeczy, którego ogląd dostępny jest nam obecnie), to trzy lub cztery dni później książę Sułkowski zostałby aresztowany przez insurgentów, a po mniej więcej trzech tygodniach zawisłby na drugiej szubienicy pod kościołem Bernardynów; odebrawszy zatem ową notę, kanclerz wielki przedstawił ją następnego dnia (16 kwietnia; w przeddzień wybuchu insurekcji) Radzie Nieustającej, która właśnie obradowała na Zamku. Wedle opowieści, która jest u Trębickiego, Rada, znalazłszy się w tak kłopotliwej sytuacji (tu rosyjski wielkorządca, a tu, też już niedaleko, spiskowcy), wezwała Sułkowskiego, żeby wypowiedział się w sprawie żądań ambasadora; "dał swą opinią jako stróż praw w tak ważnej okoliczności”. Kanclerz wielki, może trochę ryzykownie, wypowiedział się w tym sensie, że sprawa ukarania spiskowców nie leży w kompetencjach Rady Nieustającej, ponieważ "nie jest [ona] władzą sądowniczą”. Radę opinia ta bardzo ucieszyła (pewnie dlatego, że wiedziała już, przeciw komu zwróci się gniew Igelströma) i wysłała Sułkowskiego na Miodową, z poleceniem, żeby taką właśnie odpowiedź zaniósł rosyjskiemu wielkorządcy. Ciąg dalszy, jak mówią wszystkie relacje, był dramatyczny. Igelström, gdy usłyszał, że jego polscy podwładni nie chcą uwięzić i skazać spiskowców, wpadł w szał. "Przyjmuje go [Sułkowskiego] z deputacją; pisał Trębicki; w sposób najobelżywszy, wyrzuca mu, że w decydującej okoliczności uchybił jego monarchini, a obkładając go wyrazami pogardy i sromoty, odsyła go na powrót do króla i Rady”.

Łatwo sobie wyobrazić, jak wyglądały te wyrazy pogardy i sromoty; Igelström, podpierając się swoją kulą, skacze na jednej nodze wokół Sułkowskiego, może nawet, jedną ręką trzymając się poręczy swego łóżka (jest w nocnej koszuli), wali tą kulą starego kanclerza po głowie i po plecach, i powtarza przy tym tylko to jedno słynne ruskie słowo:; Swołocz, swołocz, swołocz!; Wróciwszy do Zamku, gdzie trwało posiedzenie Rady Nieustającej, Sułkowski, "spotwarzony i z błotem zmieszany”, stanął przed swoimi kolegami i zaczął im opowiadać, jak został przyjęty na Miodowej. Opowieści swojej nie zdołał dokończyć. "Gdy kończy swój raport; czytamy u Trębickiego; tknięty apopleksją, pada bez zmysłów. … spieszą wszyscy na ratunek konającemu kanclerzowi”. Śmierć kanclerza wielkiego może nie śmierć, raczej, jak się zaraz przekonamy, jakaś półśmierć, coś w rodzaju ćwierć-śmierci; tak czy inaczej, cokolwiek to było, wylew, którego niewątpliwie doznał Sułkowski, nie pozwalał na kontynuowanie posiedzenia; nie można było dalej obradować, bowiem, jak pisał Trębicki, "przez ten przypadek komplet przepisany do obradowania został zerwany”. Rada Nieustająca zwróciła się więc do Igelströma z pytaniem, jak ma w tej sytuacji postąpić; "co jej pozostaje czynić”. Ambasador z łatwością znalazł odpowiedź na to pytanie; kazał uznać Radzie, że Sułkowski żyje, i obradować w dalszym ciągu. "Rozkazuje cytuję dalej Trębickiego; ten bezrozumny despota, by Sułkowskiego, już prawie martwego, na krześle posadzić i decydować”. Czy tak się właśnie, zgodnie z wolą Igelströma, stało; to znaczy, czy kanclerz wielki, martwy, półmartwy lub ćwierćmartwy, siedział w swoim kanclerskim krześle i półmartwym uchem przysłuchiwał się dalszym obradom; nie jest pewne. Trębicki twierdził, że Stanisław August nie zgodził się na propozycję Igelströma i przerwał posiedzenie, oświadczając, że Rada nie będzie się zbierać, "dopóki kompletu nie będzie”.

Jeszcze inną wersję dalszego ciągu wydarzeń przedstawił w swojej książce Warszawa przed wybuchem powstania 17 kwietnia Wacław Tokarz; opierając się na zeznaniach członków Rady Nieustającej, aresztowanych w czasie insurekcji i przesłuchiwanych wówczas przez Deputację Indagacyjną, twierdził on, że kiedy Sułkowski, po powrocie z ambasady, został "rażony apopleksją” i "padł trupem”, posiedzenie na Zamku nie zostało przerwane. Ciało kanclerza wielkiego pozostawiono w sali narad; jak się zdaje, umieszczono je tam na czymś w rodzaju pośpiesznie zaimprowizowanego katafalku; ale nie wiem, czy katafalk można zaimprowizować, więc może położono je po prostu na stole albo posadzono w fotelu; zaś Rada, razem z królem, przeniosła się "do sali przyjęć królewskich” i tam kontynuowała obrady. Co było dalej? To znaczy, co działo się dalej z martwym albo półmartwym kanclerzem, posadzonym w fotelu i pozostawionym w pustej sali, przez którą, od czasu do czasu, przebiegał jakiś lokaj z półmiskiem w uniesionej ręce; do której, od czasu do czasu, zachodziła na chwilkę jakaś dama, żeby poprawić tam podwiązkę i podciągnąć pończochę, która trochę się obsunęła. Trupem (jeśli to był trup) z pewnością nikt się specjalnie nie interesował, bo nie było na to czasu, interesowano się wtedy czymś innym przed świtem na Miodowej i na Podwalu zaczęła się strzelanina; w takiej sytuacji raczej trudno przypuszczać, żeby w Zamku znalazł się ktoś taki, kto miałby głowę do zajmowania się starcem po wylewie; w dodatku starcem nikomu do niczego wtedy niepotrzebnym. Zapomniany, w pustej zamkowej sali, stary, sparaliżowany zdrajca.

I młoda dama, która chowa się tam za drzwiami i zapina podwiązkę. Albo inaczej.

Zapomniany, w pustej sali, trup starego zdrajcy. I ta sama młoda osoba, która kładzie dłoń na ustach, żeby nie krzyknąć; gdy zdaje sobie sprawę, że ktoś, kto leży na stole, przygląda się jej podwiązce. Czy kanclerza; jeśli to nie był trup; wyprowadził z Zamku jakiś stary lokaj, który ulitował się nad półsparaliżowanym starcem? Tego nigdy się nie dowiemy. Sułkowskiego uznano za zmarłego; pewnie także dlatego, że nie słyszano wtedy o czymś takim, jak reanimacja, w szpitalach nie było sal intensywnej terapii i nie znano czegoś takiego jak respiratory, więc kto miał zawał czy wylew (był tknięty apopleksją), ten szybko umierał. "Apopleksją był tknięty; napisał w książce O rewolucji polskiej Karol Wojda; i to mu posłużyło, że dnia 9 maja nie był powieszonym; pospólstwo bowiem bardzo przeciwko niemu było uprzedzone”. Czasownik użyty przez Wojdę wydaje się trochę nonsensowny, ale tylko na pierwszy rzut oka; Igelström i jego podagra, i skutek tej podagry, jego wściekłość, i skutek tej wściekłości, apopleksja, i wreszcie skutek tej apopleksji, to wszystko rzeczywiście posłużyło kanclerzowi, tyle że ostatecznie nie bardzo wiadomo; do czego. Teodor Żychliński, autor Złotej księgi szlachty polskiej, twierdził, w czwartym tomie tego dzieła (wydanym w roku 1882), że śmierć księcia Antoniego Sułkowskiego nie nastąpiła 16 kwietnia 1794 roku w Warszawie; wydarzenie to miało miejsce ponad półtora roku później, 26 stycznia 1796 roku w Rydzynie. Ów Rydzyn, stolica Ordynacji Sułkowskich, był rodzinną miejscowością księcia. Zychliński miał nawet jakieś pretensje do dziewiętnastowiecznych badaczy; o to, że atak apopleksji uznali za równoznaczny ze śmiercią. Autorzy takich genealogicznych kompendiów zwykle dobrze wiedzą, o czym piszą, i rzadko się mylą. Ale można też przyjąć, że autor Złotej księgi, któremu udostępniano papiery z rydzyńskiego archiwum, przeniósł śmierć kanclerza wielkiego koronnego do Rydzyna na prośbę jego wnuka czy prawnuka. Jak to było naprawdę, już się nie dowiemy. Co zaś wynika z tej opowieści o podagrze oraz apopleksji? Oto, co wynika. 16 kwietnia w trójkącie między kościołem Świętej Anny, królewskim Zamkiem i Pałacem Załuskich na ulicy Miodowej miał miejsce metafizyczny skandal. Żeby artretyczny ból w czyimś wielkim paluchu, prawym albo lewym, decydował o tym, że ktoś inny będzie wisiał lub nie, to jest; z jakiegoś transcendentnego punktu widzenia; kompletnie nonsensowne i niedopuszczalne.

Można z tego wyciągnąć też wniosek, że z takiego punktu widzenia (który zresztą jest dla nas niedostępny i niewyobrażalny) nonsensowna i niedopuszczalna jest również cała nasza historia; jeśli decyzje o tym, co się w niej wydarza, o czyimś życiu oraz czyjejś śmierci, ma prawo podejmować jakiś owrzodzony oraz obolały paluch.

Rozdział "WIESZANIE W KRAKOWIE (LUB ŚCINANIE KOSĄ)"

Wiadomość o tym, że w Krakowie zaczęło się wieszanie, dotarła do Warszawy niemal natychmiast, na czwarty czy piąty dzień po wszczęciu insurekcji przez Kościuszkę.

Już 29 marca poseł pruski w Warszawie, Ludwig Buchholtz, donosił swojemu królowi (Fryderykowi Wilhelmowi II), że w Krakowie "wzniesiono wobec braku gilotyny; szubienicę, powołano trybunał i natychmiast wszczęto proces przeciwko Polakom, którzy są zwolennikami Rosji”. Podobną wiadomość znajdujemy w korespondencji dyplomatycznej Johanna Jakoba Patza, warszawskiego charge d’affaires dworu saskiego. 2 kwietnia informował on Drezno, że "na Rynku w Krakowie została już wzniesiona szubienica, na której poniosą karę zdrajcy ojczyzny i ci, którzy nie podporządkują się poleceniom Kościuszki”. Od Buchholtza dowiadujemy się też, że pomysłodawcą wieszania na krakowskim Rynku był Kościuszko: to właśnie on wdał się w "rozmaite szaleństwa i okrucieństwa wzorowane na Francji”; czy przynajmniej na takie szaleństwa i okrucieństwa wydał przyzwolenie; i za przykładem Robespierre’a "polecił sądzić i wieszać”.

Wiadomości te wyglądają na bardzo przesadzone, bo Kościuszko, o czym szybko się przekonano, nie był wcale zwolennikiem wieszania, wręcz przeciwnie, jakobińskie metody działania otwarcie potępiał, a krakowianie może nawet i mieli ochotę na to, żeby kogoś wówczas powiesić, ale zabierali się do tego (jak to krakowianie) trochę marudnie; i o ile mi wiadomo, na krakowskim Rynku żadnej szubienicy ostatecznie nie postawiono. Co do Kościuszki, to muszę tu jeszcze powiedzieć, że gdyby nie był taki łagodny (jak był) i zaczął od francuskich szaleństw, czyli od wieszania, to może potem, na maciejowickim pobojowisku, nie musiałby sobie wkładać do ust lufy pistoletu. Jak widać, wypowiadam się tu w duchu radykalnym, nawet jakobińskim; wcielając się trochę w Kołłątaja lub w księdza Meiera.

Pistolet Kościuszki, jak wiadomo, nie wypalił, bo proch był zawilgocony. O tym, że w Krakowie zamierzano wieszać i ścinać (ale właśnie tylko zamierzano i jakoś nie bardzo umiano czy nie bardzo chciano się do tego zabrać), opowiada pamiętnik ówczesnego prezydenta tego miasta, który to prezydent nazywał się Filip Nereusz Lichocki. Mamy tam bardzo ciekawy opis tego, co działo się w Krakowie 24 marca to znaczy w tym właśnie dniu, w którym Kościuszko przysięgał narodowi na krakowskim Rynku. Gdy ów Lichocki, po rozmowie (trochę dla niego nieprzyjemnej) z Kościuszką i generałem Wodzickim, wszedł do siedziby władz miejskich, zastał tam "tłok i ucisk … obywateli, młodzieży, nawet dam po oknach stojących”. Młodzież (jak pisał Lichocki: "Dostrojona w bandolety z różnymi napisami”; "Wolność lub Śmierć!” oraz “Vivat Kościuszko!”), zobaczywszy prezydenta, właściwie już obalonego, uznała, że dobrze byłoby zacząć insurekcję od wymierzenia mu sprawiedliwości. "Jak gdyby; opowiadał Lichocki (chytry kolaborant, ale bystry obserwator i świetny stylista); bić się z kimś o coś gotowi … o mnie pocierali się, potrącali, w oczy zaglądali, do uszów: gilotyny na prezydenta! poszeptywali”. Gdy Lichocki dowiedział się, że chcą mu uciąć głowę przy pomocy gilotyny, uznał (właściwie słusznie, choć może trochę przedwcześnie), że nadeszło to, co najstraszniejsze; rewolucja. "Młodzież właśnie jak nie krakowską, ale paryską, francuską zastałem, wiele od nich cierpiałem i na przyzwoite mi miejsce prezydenckie docisnąć się nie mogłem”. Po raz drugi prezydent usłyszał, że rewolucja żąda jego głowy, następnego dnia, 25 marca, kiedy Kościuszko wezwał go, wraz z całym magistratem, do Szarej Kamienicy na rogu Rynku i ulicy Siennej. W Szarej Kamienicy mieściła się wtedy główna kwatera Naczelnika oraz jego kancelaria wojskowa, którą kierował Aleksander Linowski. Lichocki spotkał tam pewnego kupca krakowskiego, który nazywał się Alojzy Krauz (jak czytamy w Pamiętniku: "kupiec krakowski, a niegdyś konstytucji 3 maja radny”). Kupiec, zobaczywszy Lichockiego, bardzo się ucieszył; "i poszeptywał mi do ucha: «Oj gilotyny na prezydenta! na latarnię i na szubienicę z nim!»”. Te poszeptywania do ucha rychło stały się głośne i krakowscy komisarze porządkowi (powołani wówczas przez Kościuszkę) mieli się podobno naradzać (tak przynajmniej twierdził sam Lichocki), czy prezydenta nie należałoby jednak powiesić, najlepiej właśnie na Rynku, gdzieś w pobliżu Sukiennic lub kościoła Mariackiego; i nawet przeprowadzili w tej sprawie głosowanie. "Jak mi zacna osoba powiadała, o mnie się naradzali, i między sobą wotowali, czyliby mnie nie wypadało, łubom nic nie winien, powiesić”. Prezydent Krakowa miał zawisnąć czy może zostać ścięty (przynajmniej wedle jego wersji) dla przykładu; "szczególnie dla przestrachu powszechnego ludu”. Wotowanie, o którym pisał autor Pamiętnika, najprawdopodobniej wypadło dla niego jako tako korzystnie, bowiem cała ta sprawa skończyła się na niczym; Lichocki miał jeszcze jakieś małe przykrości, ale nie został powieszony, a potem chyba o nim zapomniano, bo gdy miesiąc później z rozkazu Kościuszki (wydanego 28 kwietnia w obozie pod Starym Brzeskiem) utworzony został Sąd Kryminalny Województwa Krakowskiego, nawet nie usiłowano go przed nim postawić. Pojawia się tu oczywiście pytanie, dlaczego właściwie w insurekcyjnym Krakowie nikogo wówczas nie stracono (poza pewnym księdzem, którego historię może później opowiem), a w insurekcyjnej Warszawie powieszonych można było liczyć na dziesiątki (razem z wieszającymi, których powieszono za to, że wieszali). Nie wiem, czy da się w tej kwestii udzielić dobrej odpowiedzi, moja byłaby taka.

Kraków był wówczas małym miastem, było tam wtedy mniej (chyba nawet znacznie mniej) niż 10 000 mieszkańców. "Kiedy Stanisław August przebywał w nim po powrocie z Kaniowa w roku 1787; pisał wydawca Pamiętnika Lichockiego magistrat podał mu obraz statystyczny miasta, z którego pokazuje się, że ogół ludności nie wynosił więcej nad 9449 dusz męskich i żeńskich”. Sześć lat później liczba ludności była prawdopodobnie jeszcze niższa, nawet znacznie niższa.

Przypuszczalna liczba ludności w ówczesnej Warszawie na początku roku 1792 wynosiła zaś (według różnych dwudziestowiecznych obliczeń dokonywanych na podstawie częściowych wyników spisu przeprowadzonego w styczniu i lutym tego roku) od 98 000 do 116 000. Warszawa była więc od Krakowa; jeśli chodzi o liczbę ludności; co najmniej dziesięciokrotnie większa. Może więc w Krakowie nie wieszano właśnie dlatego, że było to wówczas małe miasteczko, w dodatku rozpaczliwie wyludnione, a w małych miasteczkach wieszanie zwykle się nie udaje; żeby skutecznie wieszać, przynajmniej z powodów politycznych lub narodowych (inaczej jest w wypadku powodów ściśle osobistych), potrzebny jest wielki, najlepiej wielotysięczny tłum, taki, który potrafi zapomnieć, że składa się z poszczególnych osób, że jest podzielny i dzieli się na osoby, i uzna, że jest właśnie; tłumem. Rzecz bowiem w tym, że wieszają nie tylko ci, którzy wieszają; to znaczy ci, którzy znaleźli się tuż przy szubienicy. Wieszają wszyscy, właśnie cały niepodzielny tłum, ci, którzy wieszają, i ci, którzy na to patrzą, i nawet ci, którzy nie chcą patrzeć, ale są obecni. Wieszający tłum staje się jednym człowiekiem, który wiesza. Czyli jednym wielkim, straszliwym potworem owładniętym pragnieniem zadawania śmierci. Mówię o wielkim potworze, ale ostrzegałbym przed twierdzeniem, że wieszający tłum jest czymś nieludzkim, że ten potwór jest nieludzki i że wieszanie jest nieludzkie. Przeciwnie. Wieszający tłum jest jednym człowiekiem (wieszają wszystkie ręce, które tam są), a wieszanie jest głęboko, najgłębiej ludzkie. Można nawet powiedzieć, że jest rdzennie ludzkie; ludzkie ze swojej istoty. Wieszanie jest jedną z niewielu czynności ludzkich, które nie mają kompletnie nic wspólnego z czynnościami świata zwierzęcego i roślinnego; a więc jedną z takich czynności, która skutecznie oddziela ludzi od roślin i zwierząt, wyłącza ich z roślinności i zwierzęcości, ustanawia granicę i za tą granicą stwarza ich własny ludzki świat, czyniąc ich w ten sposób; właśnie ludźmi.

Dobrze jest, nie histeryzując, zdać sobie z tego sprawę i wyciągnąć wnioski.

Wieszanie (dotyczy to także gilotynowania, zresztą wszystkich technicznych sposobów mordowania) jest głęboko humanistyczne i wyłącznie humanistyczne; jest, w zwierzęcym i roślinnym wszechświecie, czymś zupełnie wyjątkowym. Można nawet powiedzieć, że jest jakimś humanistycznym cudem, jednym z takich cudów. Jeże nie wieszają jeży, nie słyszano także o kotach, które wieszałyby inne koty. Znane są natomiast wypadki wieszania kotów przez ludzi. Wieszaliby też jeże, gdyby ich nie kłuły w palce. Jeśli zaś chodzi o krakowskie pomysły dotyczące zastosowania gilotyny, o których mówi Pamiętnik Filipa Nereusza Lichockiego ("gilotyny na prezydenta”), to warto tu jeszcze dodać, że; jak opowiada historyk tamtejszej insurekcji, Tadeusz Kupczyński; 24 marca, kiedy Kościuszko przysięgał na Rynku, a zgromadzony lud zakłócał podniosłą uroczystość, domagając się natychmiastowego ukarania zdrajców ojczyzny (czyli natychmiastowej dekapitacji), usłyszano tam głosy, proponujące użycie do wykonywania wyroków śmierci narzędzia swojskiego i łatwo dostępnego; a mianowicie postawionej na sztorc kosy. Pomysł ten, jak można przypuszczać, wziął się właśnie stąd, że w Krakowie nie było wówczas nikogo, kto potrafiłby skonstruować gilotynę; i kto potem potrafiłby ją obsługiwać.

Specjalistów trzeba byłoby sprowadzić z Paryża lub z Warszawy (w stolicy było wtedy kilku Francuzów znających się na rzeczy i oferujących swoje usługi), a to była rzecz niewykonalna; do Paryża było za daleko, w Warszawie rządzili jeszcze Moskale. Ścinanie kosą nie byłoby może łatwe, ale była to rzecz wykonalna; trzeba by tylko opracować jakąś technikę. To, że ten krakowski wynalazek; kosa zamiast gilotyny; nie został zastosowany, też może należy przypisać marudności i niezaradności (również wrodzonej dobrotliwości) krakowian. Ścięcie prezydenta Lichockiego przy pomocy postawionej na sztorc kosy; prezydent klęczy, składając ręce do modlitwy, przed kościołem Mariackim, a potem kat, oparty na kosie (krew ścieka po ostrzu, a kat jest w krakowskiej sukmanie), podnosi za włosy jego głowę i pokazuje ją ludowi; to byłaby wielka scena, o której później opowiadałyby pokolenia.

Krakowianie mogliby być dumni; że mają jeszcze i taką piękną pamiątkę.

Rozdział "HECA NA ROGU BRACKIEJ I CHMIELNEJ"

Heca znajdowała się mniej więcej tam, gdzie później, po latach, postawiono dom, w którym mieścił się wielki sklep braci Jabłkowskich. Może miejsce hecy; tego nie jestem pewien; należałoby usytuować trochę bliżej obecnego skrzyżowania Chmielnej, Brackiej, Szpitalnej i Zgody. Może stała ona nawet na środku tego skrzyżowania. Często tamtędy chodzę i za każdym razem, gdy staję na skrzyżowaniu z ukośnym widokiem na Pałac Kultury, mam nadzieję, że usłyszę ryk dzikich zwierząt. Albo ich żałosne jęki; gdy konają. Ale jakoś nic takiego obecnie tam nie słychać, także i to skrzyżowanie zostało ucywilizowane. Może ktoś kiedyś wystawi tam znów hecę (lub umieści ją w podziemiach domu braci Jabłkowskich) i znów usłyszymy ryki. Heca, którą jubiler nazywający się Ingermann (lub Ingerman) wystawił na skrzyżowaniu (lub w jego pobliżu) w roku 1776, była drewnianą, okrągłą budowlą w kształcie amfiteatru. Wchodziło się tam przez bramę parterowego domu, którego fronton wychodził (prawdopodobnie) na Bracką, i właśnie za tym frontowym budynkiem, w głębi podwórza czy dziedzińca, między dwoma oficynami, usytuowany był ów okrągły amfiteatr. Dalej był rodzaj parku czy ogrodu, który zajmował (tak to sobie wyobrażam) teren między obecną Bracką a obecną Marszałkowską. W parku rosły włoskie topole. Kto wszedł do wnętrza amfiteatru (prowadziły tam trzy wejścia, dwa, jak przypuszczam, przeznaczone dla widzów, a trzecie dla dzikich zwierząt, które trzymano, też wedle mojego domysłu, w oficynach frontowego budynku lub gdzieś w tym ogrodzie za Bracką), kto zatem, wykupiwszy bilet, znalazł się w amfiteatrze, miał przed sobą arenę, wokół której, koliście, na trzech poziomach, rozmieszczone były loże. Lub może było tak, że loże znajdowały się tylko na parterze, a na pierwszym i drugim piętrze były ławki; lub nawet nie było tam ławek, i kto miał bilet na pierwsze albo drugie piętro, musiał stać, opierając się o balustradę. W samym środku, naprzeciw głównego wejścia; tego, którym, wedle mego domysłu, wychodziły na arenę zwierzęta; znajdowała się loża królewska, przeznaczona dla Stanisława Augusta i jego kochanek. Heca była rodzajem zwierzęcego teatru; jak pisał w swojej Estetyce miasta stołecznego Warszawy Antoni Magier, "potykanie się z sobą zwierząt zajadłych lub polowanie na nie miało bawić powszechność Warszawy”.

Zdaniem Magiera, zwierzęcy teatr początkowo miał wielkie powodzenie, ale potem coraz mniejsze: "niedługo krwawe te widowiska sprzykrzyły się powszechnie i mało na nie znajdowało się lubowników”. Jeśli chodzi o zwierzęta, które występowały na rogu Brackiej i Chmielnej, to można przypuszczać, że warszawscy widzowie odwiedzający hecę musieli być nimi trochę rozczarowani. Na jednej z ilustracji, która przedstawia amfiteatr, widzimy co prawda, na środku areny, słonia; jak się zdaje, walczącego z atakującymi go poskramiaczami zwierząt (takich poskramiaczy i szczwaczy nazywano wtedy hecmajstrami); ale wygląda na to, że ten słoń musiał być na Brackiej jakimś niezwykłym wyjątkiem. Może zresztą słoń był tylko pomysłem autora ryciny, a w rzeczywistości nie było tam żadnego słonia. Opis Antoniego Magiera mówi, że na hecy odbywały się walki "wołów dzikich, niedźwiedzi, bawołów, dzików, tudzież różnego gatunku psów”. Fryderyk Schulz, który był na hecy prawdopodobnie w roku 1793 (i opisał potem to widowisko w swoich Podróżach Inflantczyka z Rygi do Warszawy), widział na Brackiej niedźwiedzia rozszarpywanego przez psy, lwa pożerającego owcę oraz byka walczącego z wilkami. Inflantczyk oceniał te spektakle jako krwawe i okrutne, ale chyba nie bardzo mu się one podobały; pisał bowiem, porównując warszawską hecę z podobnym (i słynnym wówczas) widowiskiem, które oglądał w Wiedniu, że pospólstwo w Warszawie "gorąco przyklaskiwało, ale więcej wymagający jak my znawcy tylko z politowaniem ramionami ruszali”. Opinię całkowicie dyskwalifikującą warszawski teatr zwierząt znajdujemy w relacji anonimowego Niemca, który był na Brackiej w czerwcu 1791 roku; i opisał swoją podróż po Polsce w relacji opublikowanej w tymże roku w piśmie "Berlinische Monatsschrift”. Wedle owego Niemca, spektakl, który pokazano mu w amfiteatrze na Brackiej, był czymś niewypowiedzianie obrzydliwym. "Lecz nic wstrętniejszego i nędzniejszego; pisał; jak patrzeć na to, kiedy osłabione, przestraszone, wyjące bestie wyłażą z otworów swych klatek na otwarte miejsce i starają się niebawem uciec na powrót. Takimi zaś były wszystkie zwierzęta i wilki, które wypuszczano. Ani jedno zwierzę nie było wesołe i zwinne, z wyjątkiem panów hecmistrzów i ich psów. [...] Wstrętnym był widok, kiedy na wole z przywiązaną rakietą do ogona umieszczono manekin wyobrażający człowieka; kiedy zmęczony wół zaczął w skokach pędzić naokoło, spadł manekin na bok i wlókł się po ziemi. Widzowie strasznie głośno się śmiali, ja zaś wstydziłem się za ludzi przed tymi zwierzętami, które na nas patrzyły”.

Według Inflantczyka Schulza heca była jedną z ulubionych rozrywek ludu Warszawy; do amfiteatru na rogu Brackiej chodziło niemal wyłącznie pospólstwo: szewcy, rzeźnicy, kowale, furmani, żołnierze, mnisi i dziewczynki uliczne. Podobnie twierdził też anonimowy niemiecki podróżnik, który "z wyjątkiem kilku obcych” (czyli cudzoziemców) nie widział tam nikogo "z wykwintnego i pięknego świata”.

Jeśli na Brackiej bawiło się tylko warszawskie pospólstwo, to może trochę dziwić królewska loża na parterze i królewska tam obecność; po co właściwie Stanisław August chodził do amfiteatru i czego tam szukał, jakiej rozrywki? Bywał tam jednak, jak się zdaje, dość rzadko, choć o jego odwiedzinach w zwierzęcym teatrze wspominają niemal wszystkie relacje. "Uproszono króla; pisał Antoni Magier; iż zaszczycił swą obecnością takowe widowisko, lecz serce jego miękkie nie mogło znaleźć w tych morderczych walkach żadnego upodobania i owszem, kazał zaraz zmienić zwierzęta”. Magierowi coś się chyba tu pokręciło; żądanie zmiany zwierząt nie oznaczało przecież braku upodobania w takich walkach. O Stanisławie Auguście można też powiedzieć wiele rzeczy złych i dobrych, ale z pewnością nie da się powiedzieć, że miał "serce miękkie”; był to człowiek twardego i nieczułego serca. Z innego miejsca w dziele Magiera dowiadujemy się, że ostatni król Polaków "miał krótki wzrok i używał do patrzenia w dal lornety”, a jego królewskie kieszenie wypełnione były wieloma różnymi przedmiotami; król nosił przy sobie, poza ową lornetą, także cyrkiel, ołówek, pudełko na cukierki, drewienka do dłubania w zębach, termometr, kalendarzyk, scyzoryk, jeszcze jakieś inne drobiazgi. Miał też zawsze w kieszeni "sal volatile (gdyż ulegał konwulsjom)”. Możemy więc wyobrazić sobie teraz, co widać przez królewską lornetę, gdy król siedzi w parterowej loży teatru na Brackiej; wprzód wyjące psy wypełzają z klatek, a potem do loży zbliża się wół ciągnący za sobą zrzuconego na arenę manekina. Rakieta przywiązana do wolego ogona eksploduje i wtedy król dostaje konwulsji; pudełko na cukierki, cyrkiel, drewienka do zębów, termometr, kalendarzyk i sal uolatile wylatują z królewskich kieszeni i trafiają pod kopyta szalejącego z wściekłości zwierzęcia. Wówczas właśnie następuje zamiana zwierząt i na arenie, zamiast wołu, ukazują się psy i szczwane lisy. Jak długo istniała heca na Brackiej? Opis wszystkich pałaców, domów, kościołów, szpitalów i ich posesorów miasta Warszawy z roku 1797 (wydany przez Władysława Smoleńskiego jako jeden z aneksów do jego Mieszczaństwa warszawskiego) o hecy w ogóle nie wspomina, co niejasno mogłoby świadczyć, że w tymże roku w miejscu, gdzie powinna stać heca, stał już jakiś inny dom; a heca, nieco wcześniej, została rozebrana lub (drewniany budynek musiał być łatwopalny) spłonęła razem ze swoimi zwierzętami. Płonące niedźwiedzie, wilki i lisy biegające po Chmielnej, Szpitalnej i Brackiej, zapuszczające się nawet na Nowy Świat i na Marszałkowską, polujące na przechodniów uciekających przed bestiami ognia na Świętokrzyską i na Krakowskie Przedmieście; to piękny widok, piękna wizja ówczesnej Warszawy. W Opisie domów, pałaców mamy natomiast nazwisko jubilera Ingermana; ze wskazówką, że był on wówczas właścicielem drewnianego budynku przy ulicy Brackiej pod numerem 1576. Czy był to nadal drewniany, dwupiętrowy amfiteatr, czy już jakiś zupełnie inny budynek, nie da się dociec. Istnieją relacje, z których wynika, że heca została zlikwidowana jeszcze przed wybuchem insurekcji, może nawet wcześniej, zaraz po uchwaleniu Konstytucji 3 Maja. Według Antoniego Magiera było inaczej. Heca (nazywana też, wedle tego autora, szczwalnią) istniała jeszcze w pierwszych latach wieku XIX, ale w drewnianym amfiteatrze pokazywano wówczas widowiska innego rodzaju. W roku 1808 budynek należał do Włocha, który nazywał się Padavani i warszawskiemu motłochowi pokazywał na arenie swoją żonę. Były to, jak pisał Magier, "widowiska kobiety niespalnej”. Nie bardzo wiadomo, co by to miało znaczyć; może Padavani podpalał swoją żonę, która, choć się paliła, nie mogła się spalić, właśnie dlatego, że była niespalna; czyli, mówiąc inaczej, żaroodporna. Później ów Padavani rozwiódł się ze swoją nadpaloną madame, a ta, zostawszy po rozwodzie właścicielką budynku na skrzyżowaniu Brackiej z Chmielną, ostatecznie hecę ucywilizowała; stała się ona wówczas miejscem występów odwiedzających Warszawę woltyżerów oraz gimnastyków. Jeśli tak właśnie było, to płonące kudły oraz kopyta, kły i pazury zastąpione zostały kostiumami w kolorowe paski, a zamiast rozdzieranych wnętrzności, poszarpanych jelit i krwi wyciekającej z rozdartych paszczęk widzowie mogli podziwiać zręczne skoki akrobatów. Kto zasmakował w widowisku rozdzieranych wnętrzności, tego takie skoki pewnie nie mogły już zainteresować, nadpalona madame też wydawała mu się mało zabawna.

Rozdział "ROZSZARPANIE MAJORA IGELSTRÖMA"

Major Igelström był jedną z pierwszych, może nawet pierwszą ofiarą wściekłości, która ogarnęła lud Warszawy o świcie 17 kwietnia. Warszawa obudziła się; było jeszcze ciemno, była trzecia lub czwarta rano; i wpadła w jakiś zadziwiający i niewytłumaczalny szał. Tego, co się wówczas stało, nie da się bowiem wytłumaczyć w żaden sensowny sposób. Rosjanie byli okupantami i wobec tego; jak to okupanci; pomiatali tymi, których okupowali. To oczywiście mogło budzić gniew, nawet wściekłość Polaków. W Warszawie były jednak jakieś nędzne resztki polskiej władzy, był król i jego Rada Nieustająca, byli też polscy urzędnicy, było polskie wojsko, a w mieście funkcjonował polski samorząd. Wszystko to było kontrolowane przez Rosjan, ale kursowały polskie pieniądze, wolno było mówić po polsku, handlować po polsku i modlić się po polsku. Polska jakoś więc, choć nędznie, nadal istniała i były nawet szanse na to, że zręcznie politykując; uda się to nędzne istnienie jeszcze trochę przedłużyć.

Dlaczego więc Polaków ogarnęło wówczas coś takiego, co można by nazwać szaleństwem śmierci lub szaleństwem umierania? Dlaczego woleli umrzeć, niż żyć pod władzą ruskiego ambasadora z ulicy Miodowej? Tego właśnie nie da się wytłumaczyć. Niczego nie tłumaczy tu też sam wybuch insurekcji; była ona przygotowana przez spiskowców, i mogła się udać lub nie udać, ale to, że wybuchła, wcale jeszcze nie oznaczało, że ci, którzy się do niej przyłączą, popadną w szaleństwo mordowania oraz umierania. Miło byłoby przyjąć, że mówiąc o wściekłości, która ogarnęła lud Warszawy 17 i 18 kwietnia, mamy do czynienia z jakąś szczególną i rdzenną skłonnością tego ludu, czymś takim, co temu ludowi, i tylko jemu, jest właściwe; jest on zdolny popaść w dziejowe szaleństwo, poddać się takiemu szaleństwu, właśnie dlatego (i tylko dlatego), że jest ludem Warszawy. Ale na taką tezę nie ma żadnych dobrych dowodów. Trzeba tu jeszcze powiedzieć (co też niczego nie tłumaczy, a całą sprawę dodatkowo komplikuje), że to, co nazwałem szaleństwem śmierci, stało się wówczas udziałem obu walczących stron; 17 i 18 kwietnia Moskale na ulicach Warszawy mordowali z taką samą wściekłością (i umierali z taką samą wściekłością, w takim samym szale), jak Polacy. Co zresztą bardzo dobrze o nich świadczy; że broniąc się przed Polakami, popadli w jakiś polski szał mordowania, i mordowali z równym zapałem, nawet z równą radością. Nie mieli zresztą innego wyjścia, bo kiedy zostali otoczeni i zamknięci w centrum Warszawy, to gdzieś na Miodowej albo na Krakowskim Przedmieściu albo przed Pałacem Krasińskich nie było już dla nich właściwie żadnej szansy ocalenia, mogli tylko zginąć; i może wpadli w szał śmierci właśnie wtedy, kiedy zdali sobie z tego sprawę. Co do młodego Igelströma, to okoliczności jego śmierci wyglądały następująco. Niebawem po wybuchu walk, prawdopodobnie gdzieś koło wpół do piątej rano, stary Igelström postanowił skontaktować się ze Stanisławem Augustem i wysłał z Pałacu Załuskich na Zamek jednego ze swoich oficerów. To pierwsze poselstwo miało na celu wyjaśnienie sytuacji; jak pisał później generał Johann Jakob Pistor w swoich "Pamiętnikach o rewolucji", Igelström "posłał do króla, żądając tłumaczenia z tego, co się stało”. Był to początek rokowań, które trwały godzinę czy dwie, a dotyczyły możliwości wyjścia wojsk rosyjskich z Warszawy. Nie jest to całkiem jasne, ale w Zamku między czwartą a piątą czy nawet szóstą pojawiło się prawdopodobnie jeszcze kilku wysłanników ambasadora; pozostaje tajemnicą, w jaki sposób rosyjskim oficerom udało się przedostać przez tłum, który zebrał się na Miodowej, Senatorskiej oraz na Podwalu, i z pewnością nie był nastawiony przychylnie wobec jakichś ewentualnych rokowań między królem a Rosjanami.

"Kilkakrotne posełki między Jego Królewską Mością a jenerałem Igelström”, o których mowa jest w raporcie Pistora (pod tytułem Pamiętniki o rewolucji polskiej z roku 1794 kryje się raport, który generał ten, gdy znalazł się w Petersburgu, sporządził dla carycy Katarzyny), nie dały rezultatu i na Miodową Stanisław August posłał wreszcie swego brata Kazimierza, nazywanego księciem ekspodkomorzym. Z Diariusza Stanisława Augusta dowiadujemy się, że król "wysłał starszego swego brata do Igelströma, aby go skłonić do opuszczenia … miasta, dlatego, żeby król przez to mógł miasto uspokoić, gdyż lud z wojskiem krzyczał głośno, że póki tego nie będzie, walczyć nie przestanie”. Wedle Diariusza, Igelström miał odpowiedzieć Kazimierzowi Poniatowskiemu, że "pójdzie za tą radą”, to znaczy wycofa się z Warszawy, "ale tego nie zrobił” i "ogień nie ustawał”. Po księciu ekspodkomorzym do Pałacu Załuskich na Miodową udali się wobec tego dwaj zaufani generałowie króla, Stanisław Mokronowski i Arnold Byszewski; także oni mieli nakłonić Igelströma do opuszczenia Warszawy. Jeśli wierzyć królewskiemu Diariuszowi, na ich przybycie ambasador zareagował całkiem nieoczekiwanie oświadczył mianowicie, że chce "sam udać się do króla”. Generałowie, gdy to usłyszeli, musieli się nieźle przerazić, nie ulegało bowiem wątpliwości, że gdyby stary Igelström pokazał się na ulicy, zostałby natychmiast zamordowany pewnie nawet nie zdołałby dojść do skrzyżowania Miodowej z Senatorską.

Mokronowskiemu i Byszewskiemu udało się wyperswadować Igelströmowi jego niefortunny pomysł i ambasador zdecydował się ostatecznie wysłać do Zamku (jak ujmuje to Diariusz Stanisława Augusta, "na przedstawienie Byszewskiego”, czyli był to prawdopodobnie pomysł tego generała) swojego synowca, młodego majora, który nosił to samo co on nazwisko. Według Diariusza, młody Igelström miał udać się do króla "nie wiadomo z jaką misją”, według raportu Pistora, otrzymał on jakieś upoważnienia dotyczące rokowań w sprawie wycofania z miasta oddziałów rosyjskich: "ażeby się w tym względzie porozumieć z królem, uznał naczelnie dowodzący za potrzebne posłać z jenerałem Byszewskim swego synowca majora Igelström”. O młodym majorze wiadomo niewiele, nieznane jest jego imię, nieznane są nawet funkcje, jakie spełniał on w rosyjskiej ambasadzie. Wiadomo właściwie tylko tyle, że był to (wspominał o tym Pistor) "pełen najpiękniejszych nadziei oficer” oraz ulubieniec i adiutant ambasadora. Większość relacji nazywa go synowcem starego Igelströma, ale są też i takie, wedle których był on spokrewniony z ambasadorem w jakiś inny, trochę dalszy sposób. Według księdza Jędrzeja Kitowicza, młody Igelström był synem rosyjskiego wielkorządcy, ale to wydaje się mało prawdopodobne. W Warszawie było wówczas trzech Igelströmów i synowca ambasadora nie należy mylić z trzecim z Igelströmów, podpułkownikiem hrabią Igelströmem, który 17 kwietnia dowodził dwoma szwadronami achtyrskich szwoleżerów; gdy młody Igelström wychodził z ambasady na Miodowej w towarzystwie dwóch naszych generałów, Mokronowskiego i Byszewskiego, achtyrscy szwoleżerowie stali, uszykowani do ataku, w pobliżu kamienicy Cabrita na Nowym Świecie, i mniej więcej o tej właśnie porze mijał ich idący Nowym Światem w kierunku kościoła Świętego Krzyża regiment Działyńskich.

Wyszedłszy z ambasady, Mokronowski i Byszewski wzięli młodego Igelströma między siebie i poszli Miodową w kierunku Senatorskiej. Znalazłszy się na skrzyżowaniu Senatorskiej i Miodowej, skręcili w lewo (przypominam, że szli do Zamku) i doszli mniej więcej do tego miejsca, gdzie teraz znajduje się wjazd na płatny parking samochodowy między Podwalem a Miodową. Byli może trochę bliżej Podwala niż Miodowej, może nawet wychodzili już na Podwale. Tam właśnie, przy wjeździe na ów parking, otoczyło ich pospólstwo; tłum uzbrojony w kordelasy, piki i pałasze. Wówczas stał w tym miejscu, między Miodową a Podwalem (i nadal stoi, tyle że po kilku rekonstrukcjach trochę przesunięty), Pałac Branickich, w którym mieszkała siostra króla, Izabela Branicka, nazywana Panią Krakowską. Tak też, jako położone trochę bliżej Podwala niż Miodowej, to miejsce, z którego młody Igelström nie mógł już pójść nigdzie dalej, opisał w swoim Drugim pamiętniku szewc Jan Kiliński: "synowca przed Pałacem Pani Krakowskiej z tej strony Podwala zabito”. Nieco inaczej usytuował miejsce śmierci młodego Igelströma ksiądz Kitowicz, który w Historii polskiej twierdził, że majora sprzed parkingu popędzono czy zawleczono pod kolumnę Zygmunta: "syn zaś jego [Igelströma], pułkownik, w inną stronę w owym tumulcie zapędzony, przed kolumną króla Zygmunta … został zabity”. Generała Mokronowskiego, który był w Warszawie lubiany, odpędzono, generała Byszewskiego, który był nielubiany, wypłazowano pałaszami. Tak przynajmniej utrzymywał w Drugim pamiętniku Kiliński: "Byszewskiemu jenerałowi skórę przeklęcie pałaszami wytrzepali”. Inaczej ujął to w swoim Diariuszu Stanisław August, wedle którego Mokronowski został odepchnięty, zaś "stary Byszewski … ciężko ranny w głowę”. Kitowicz uważał zaś, że Byszewski otrzymał cios kordem: "generałowi dostało się kordem w rękę, po którym ciosie oberwanym, porzuciwszy Moskala … uciekł do króla”. Gdy Byszewski (z twarzą zalaną krwią lub wypłazowany) uciekał do Zamku, pospólstwo zajęło się młodym Igelströmem. Żadna z relacji nie podaje bliższych szczegółów śmierci synowca i ulubieńca ostatniego wielkorządcy Pierwszej Rzeczypospolitej.

Czegoś więcej dowiadujemy się tylko od księdza Kitowicza, który poświęcił tej sprawie jedno zdanie: "nie dosyć że został zabity, ale też od rozjuszonego pospólstwa na drobne sztuczki rozszarpany”. Kitowicz twierdził też; ale to jest oczywiste zmyślenie; że scenie darcia na strzępy (czy na sztuczki) przyglądał się z zamkowego okna Stanisław August, "ten obłudnik. Miał przy tym, "strachem przejęty”, krzyczeć: "Trzymam z narodem, bijcie, zabijajcie naszych tyranów”; a potem, w wielkim strachu oraz obłąkaniu, biegał po korytarzach i schodach zamkowych, wciąż krzycząc: "Bijcie, zabijajcie!”. Zmyślenie, ale świetne, godne wielkiego pisarza; jakim był Kitowicz. Jak mi się wydaje, z okien Zamku nie można było wówczas zobaczyć tego, co działo się pod kolumną Zygmunta, tym bardziej tego, co działo się przed Pałacem Branickich; widok zasłaniały kamienice stojące przed Zamkiem, ta ich pierzeja, która łączyła się z Bramą Krakowską. Kiedy tłum zakończył swoją robotę i spod parkingu poszedł w kierunku Miodowej i w kierunku Podwala, w tym miejscu, w którym po raz ostatni widziano młodego Igelströma, nie było niczego: żadnego ciała, żadnych zwłok, nie było tam nawet strzępów odzieży, nawet strzępów kapelusza, nawet jednej złotej nitki z oficerskich szamerunków. Wszystko to zniknęło; jakby ci, którzy rozszarpali młodzieńca, powkładali sobie jego resztki do kieszeni.

Rozdział "SZUBIENICA W WILNIE"

Hetman Szymon Kossakowski, przewidując rychły wybuch powstania, może nawet poinformowany o nim przez swoich oficerów, powrócił pośpiesznie do Wilna w nocy z 21 na 22 kwietnia. Anegdota; niekoniecznie prawdziwa; mówi, że kiedy przejeżdżał przez Zielony Most, jego koń potknął się i jeździec, spadając, boleśnie się potłukł. Nie wpadł jednak do Wilii, a gdy jego adiutanci postawili go na nogi, miał roześmiać się i powiedzieć:; Co ma wisieć, nie utonie.; Inna wersja tej anegdoty, zapisana przez rosyjskiego generała Engelhardta, umieszcza to wydarzenie w trochę innej porze roku. Wedle tej wersji hetman "w ostatniej podróży swojej do Wilna” przejeżdżał przez jakąś "niewielką rzeczkę” i wpadł do wody, kiedy pod jego koniem załamał się cienki lód. "Stąd; twierdził Engelhardt; położono mu napis na szubienicy: Co ma wisieć, nie utonie”. Ta druga wersja jest mało prawdopodobna, bowiem o napisie na szubienicy nie wspomina żadne inne źródło, a wydarzenie miało miejsce w końcu kwietnia, kiedy rzeki raczej nie były już zamarznięte. Powróciwszy do Wilna, Kossakowski udał się do generała Nikołaja Arseniewa, dowodzącego stacjonującymi na Litwie wojskami rosyjskimi, pragnąc go nakłonić do wycofania się z miasta. Uważał bowiem, że Wilna nie da się obronić, a Rosjanie będą mogli skutecznie walczyć z insurgentami tylko wówczas, gdy skoncentrują swoje oddziały w obozie poza miastem. Gdyby Arseniew posłuchał roztropnej rady hetmana, wydarzenia potoczyłyby się może inaczej; i Kossakowski swoim trochę fikcyjnym hetmańskim tytułem prawdopodobnie cieszyłby się jeszcze przez wiele lat. Tytuł był trochę fikcyjny, bowiem Kossakowski otrzymał go od samego siebie; mianował się hetmanem polnym litewskim w czerwcu 1792 roku, kiedy do Wilna weszły wojska rosyjskie oraz wspomagające je wojsk Konfederacji Targowickiej. Byli też tacy, którzy twierdzili, że tytuł hetmana polnego litewskiego został nadany Kossakówskiemu rozkazem generała Michaiła Kreczetnikowa, pod którego dowództwem znajdowała się wówczas (to znaczy w czerwcu roku 1792) wkraczająca na wschodnie ziemie Rzeczypospolitej armia rosyjska. Za wersją pierwszą; tytuł nadał sobie sam Kossakowski; opowiadał się w Pamiętnikach czasów moich Julian Ursyn Niemcewicz; za wersją drugą; tytuł był z nadania Kreczetnikowa, czyli faktycznie z nadania carycy Katarzyny; Michał Kleofas Ogiński w swoich "Pamiętnikach o Polsce i Polakach". Wszystko jedno; gdy Arseniew, uznawszy, że żadnej insurekcji nie będzie, zlekceważył roztropne ostrzeżenia hetmana i poszedł spać, Kossakowskiemu nie pozostało też nic innego, jak pójść spać; gdy się zaś obaj obudzili, było już po wszystkim. Insurekcja rozpoczęła się w nocy z 22 na 23 kwietnia. Oddziały polskie, które spiskowcy zdołali przekonać do swego pomysłu, nie napotkały w Wilnie niemal żadnego oporu. Arseniew, który mieszkał w Pałacu Paca przy ulicy Wielkiej, obudził się ze związanymi nogami; także jego oficerów zdołano związać, zanim cokolwiek wykonali. Co do hetmana Kossakowskiego, to znane jest kilka trochę różniących się między sobą opowieści o jego aresztowaniu. Jedno nie ulega wątpliwości; Kossakowski, spośród wszystkich, którzy zostali powieszeni przez insurekcję 1794 roku, był jedynym, który próbował się bronić. Inni (ci powieszeni później w Warszawie) błagali o litoś’ i całowali nogi wieszających. Samozwańczy hetman, zaskoczony przez powstańców w łóżku, wyciągnął spod poduszki pistolet. Czy dlatego, że był z natury człowiekiem odważnym, czy dlatego, że nie miał żadnych złudzeń i wiedział, co go czeka, jeśli da się związać; tego nie rozstrzygniemy; nie ma zresztą powodu, żeby to rozstrzygać. Działo to się w domu Millera przy ulicy Niemieckiej. Jedna z opowieści mówi, że Kossakowski, usłyszawszy strzelaninę i krzyki na ulicy, rozkazał swojej straży przybocznej bronić domu, a sam, z pistoletem w ręku, wydostał się tylnymi schodami na strych i tam schował się za kominem. Kiedy zaś na strychu pojawili się czterej oficerowie, którzy przyszli go aresztować, i wezwali go, żeby się poddał, zaczął strzelać do nich zza komina. Generał Engelhardt twierdził nawet w swoich Pamiętnikach, że hetman został obezwładniony "po rozpaczliwej obronie”, że strzelał "póki starczyło mu nabitej broni” i że "kilku napastników zabił lub ranił”. Ale to może przesada. Wedle innej opowieści, Kossakowskiemu nie udało się wydostać na strych i czterej oficerowie Jasińskiego (znane są ich nazwiska: Michałowski, Achmatowicz, Gawlasiński, Kleczkowski) otoczyli go na tylnych schodach domu Millera. Gdy hetman nazwał ich buntownikami lub rebeliantami, jeden z nich (był to Michałowski) znieważył go w jakiś nieznany sposób; prawdopodobnie napluł mu w twarz lub uderzył go w głowę kolbą pistoletu.

Jeszcze inną wersję aresztowania przedstawiła warszawska "Gazeta Powstania Polski” w numerze z 8 maja. "Hetman Kossakowski; czytamy tam; od warty własnej jak równie od całego wojska nienawidziany broniony nie był. Lecz gdy oficerowie przyszli brać go z łóżka w areszt, adiutant jego Rudziński, jeden tylko za obroną Hetmana do pistoletu porywający się, w łeb strzelony; Hetman zaś wzięty w areszt i do cekauzu zaprowadzony”. Co stało się z owym adiutantem; czy przeżył, czy nie; tego nie wiadomo. Obezwładnionemu Kossakowskiemu związano ręce na plecach, założono mu na szyję konopny postronek i tak jak stał; w żółtym nankinowym szlafroku i w rannych pantoflach; powleczono go na postronku przez Niemiecką, Wielką i Zamkową do Arsenału; jak w Warszawie, nazywany on był Cekhauzem i znajdował się za Bramą Zamkową. W Cekhauzie; gdzie uwięziono także Arseniewa i kilku wyższych oficerów rosyjskich; Kossakowski spędził dwa dni.

Innych oficerów i żołnierzy rosyjskich trzymano w kościele Świętego Kazimierza przy ulicy Ostrobramskiej; uprzednio (na wszelki wypadek) wyniesiono jednak stamtąd Najświętszy Sakrament. Wodzom wileńskiej insurekcji wyraźnie zależało na pośpiechu. Jak można przypuszczać, w trosce o sukces powstania pragnęli, ażeby to, co robią, było ostateczne i nieodwracalne. Ta polityka faktów dokonanych zadecydowała o losie hetmana. Dwa dni po wybuchu insurekcji, 24 kwietnia, powołana została w Wilnie Rada Najwyższa Narodowa, następnego dnia utworzono Sąd Kryminalny, którego zadaniem było osądzenie zdrajców. W wydanym tegoż dnia uniwersale Rady Najwyższej mowa była o tym, że Sąd Kryminalny ma działać szybko i efektywnie: "jeśliby gwałtowna wymagała potrzeba w ciągu 24 godzin oskarżenie, dowody i dekret kończyć się powinny, a spod dekretu inaczej się nie wychodzi tylko albo przez zwolnienie z naganą skarżącego, albo śmierć winnego przez szubienicę”. Sąd Kryminalny zastosował się do polecenia Rady Najwyższej i w tym samym dniu, 25 kwietnia, wydał swój pierwszy wyrok oraz nakazał jego natychmiastowe wykonanie. Całą sprawę zakończono więc skutecznie w ciągu dwóch dni; świadczy to niewątpliwie i o talencie organizacyjnym, i o zdecydowaniu Jakuba Jasińskiego. To, że Kossakowski zostanie powieszony 25 kwietnia, musiało zresztą być wiadome jeszcze przed wydaniem i ogłoszeniem wyroku, może nawet wieczorem dnia poprzedniego, bowiem pierwsi widzowie pojawili się w pobliżu szubienicy, którą postawiono przed Ratuszem, już o świcie. Miejsce przed wileńskim Ratuszem Jasiński wybrał zapewne nieprzypadkowo. Jak pisał w swoim Diariuszu król Stanisław August: "Kossakowski powieszonym został na tymże samym miejscu, na którym przed dwoma latami przywłaszczył był sobie godność hetmańską”. Z "Gazety Narodowej Wileńskiej”, która właśnie wówczas zaczęła się ukazywać, można się dowiedzieć, że egzekucja rozpoczęła się o godzinie drugiej po południu. Było to widowisko starannie zaplanowane (niewątpliwie przez Jakuba Jasińskiego) i świetnie wykonane. Hetmana przywieziono pod szubienicę parokonną błękitną karetą, która była podobno własnością Jasińskiego. Kareta, jadąca w kierunku Ostrej Bramy ulicą Zamkową, otoczona była, jak pisała "Gazeta Narodowa”, przez oddział piechoty "kwadrat formującej” oraz przez "oficerów na koniach z wymierzonymi do siebie pistoletami”; trzeba to chyba rozumieć tak, że oficerowie trzymali w dłoniach pistolety, które wymierzone były w jadącego karetą Kossakowskiego.

Hetman ubrany był w ten sam strój, w którym go aresztowano; czyli w ów żółty nankinowy szlafrok (szlafrok bardzo zresztą solidny, bo podobno podbity barankami) oraz w ranne pantofle niewiadomego wyglądu. Pojawia się tu oczywiście pytanie, dlaczego zdecydowano się na ten właśnie domowy strój, a nie na coś bardziej stosownego na taką okazję, czyli coś bardziej uroczystego. Nie ulega dla mnie wątpliwości, że Jasiński musiał tę sprawę przemyśleć. Mógł się zdecydować na powieszenie Kossakowskiego w stroju hetmana polnego litewskiego ale coś takiego byłoby chyba obelgą dla Rzeczypospolitej, jej strojów i obyczajów; mogłoby to też zostać zrozumiane przez publiczność jako akceptacja przywłaszczenia, którego dokonał hetman-samozwaniec. Innym wyjściem, ryzykownym, ale godnym rozważenia, mogło być powieszenie Kossakowskiego w mundurze generała-porucznika armii rosyjskiej; mundur ten nosił on podobno na co dzień, a stopień generała-porucznika nadała mu caryca Katarzyna zaraz po zawiązaniu Konfederacji Targowickiej. Byłoby to jednak, ze strony Jasińskiego, właśnie bardzo ryzykowne, bo oznaczałoby w istocie coś w rodzaju wyzwania (nawet bezczelnego) pod adresem carycy. Coś w rodzaju powiedzenia tej wstrętnej babie masz swojego ukochanego generała, ale na stryczku. Może dlatego insurgenci (trochę jednak bojąc się wściekłości Jekatieriny) nie zdecydowali się na ubranie Kossakowskiego w jego ulubiony mundur. Przy okazji warto tu dodać, że hetman był wielkim wielbicielem petersburskiej imperatorowej; i miał w tej sprawie świetne pomysły, takie, na które nie zdobył się żaden z targowiczan. 26 czerwca 1792 roku, następnego dnia po zawiązaniu w Wilnie Konfederacji Generalnej Wielkiego Księstwa Litewskiego (był to litewski odpowiednik Targowicy), Kossakowski, już jako hetman polny tegoż Księstwa, wydał uniwersał, w którym znalazł się najlepszy z jego pomysłów; rosyjska caryca przedstawiona została tam jako cud natury. "Nie widzę i nikt dostrzec nie może ogólnego szczęścia kraju naszego, tylko w poważaniu tego sąsiedzkiego mocarstwa ogromnego, mającego własny interes widzieć nas rządnych i szczęśliwych; jako w osobie, którą wieki następne między cuda natury i wielkości kłaść będą; Najjaśniejszej Imperatorowej całej Rosji”. Tych zaś, którzy carycy, tego cudu natury, nie kochają i nie wielbią, Kossakowski przedstawiał w swoim uniwersale (w sposobie trochę poetyckim) jako “jaszczurki wnętrzności własnej matki szarpiące; padalce własny płód pożerające”. Trochę mi teraz żal, że Jasiński nie zdecydował się przed egzekucją ubrać tego łajdaczyny w jego rosyjski mundur generała-porucznika wreszcie i tak (myślę o Jasińskim) zginął na szańcach Pragi, więc wściekłość ruskiej carycy w niczym by mu nie zaszkodziła. Ale wracam pod Ratusz czy raczej; bo tak właśnie szubienicę usytuowała "Gazeta Narodowa Wileńska”; pod hauptwach w pobliżu Ratusza. Stało tam, wedle opisu w "Gazecie”, "wojsko w kilku liniach uszykowane”, a także "wszystkie magistratury i niezliczony tłum ludu”.

Jak mówi opis wydarzeń, sporządzony przez Henryka Mościckiego (w jego książce o życiu i śmierci Jasińskiego), gdy błękitna kareta zatrzymała się pod hauptwachem, Jasiński, nie zsiadając z konia, wygłosił krótkie, jednozdaniowe przemówienie do wojska i ludu. To jedno wspaniałe zdanie brzmiało tak. "Mości Panowie! dopełni się tu akcja, o której nikomu rezonować nie wolno, i czy ona się będzie podobała lub nie, każdy powinien milczeć, a kto by głos swój podniósł, będzie natychmiast na tej szubienicy powieszony”. Zaraz po Jasińskim, także z konia, zabrał głos wileński adwokat Gaspar Elsner, występujący jako instygator publiczny (czyli, mówiąc inaczej, prokurator) Sądu Kryminalnego. Odczytał on krótki dekret, w którym znalazło się pięć zarzutów przedstawionych przez Sąd Kryminalny Kossakowskiemu. Oskarżono go, po pierwsze, o najazd "w roku dziewięćdziesiątym wtórym … na kraje Rzeczypospolitej” (Polskę i Litwę) "z wojskiem rosyjskim” oraz "w duchu spisku targowickiego”; po drugie, o bezczelne przywłaszczenie tytułu hetmana polnego litewskiego (zniesionego przez Konstytucję 3 maja) i połączenie "buławy polnej z generalstwem wojsk rosyjskich”; po trzecie, o prześladowanie "tylko od niego [Kossakowskiego] nienawidzianych” a skądinąd niewinnych obywateli; po czwarte, o zagarnięcie władzy nad wojskiem litewskim; po piąte wreszcie, o przywłaszczenie pieniędzy ze skarbu publicznego oraz z kas wojskowych. Dekret, podpisany przez ośmiu sędziów, kończył się stwierdzeniem, że Sąd Kryminalny uznał Kossakowskiego "niegodnym czci, sławy dobrej i życia”, a w konsekwencji osądził go Jako zdrajcę Ojczyzny winnym śmierci przez szubienicę”. Po wystąpieniu instygatora nastąpiła spowiedź; odbyła się ona w błękitnej karecie, a ponieważ działo się to na Litwie, Kossakowskiego, zapewne zgodnie z jakimś litewskim obyczajem, wyspowiadał i dysponował na śmierć nie ksiądz kapucyn lecz ksiądz bernardyn (tych, których wieszano później w Warszawie, spowiadali księża kapucyni). Po spowiedzi, "udysponowawszy się na śmierć”, Kossakowski, jak mówi dalszy ciąg relacji w "Gazecie Narodowej”, "wysiadł z karety i pod szubienicą stanąwszy”, coś próbował powiedzieć, "zaczął kilka słów”; może miało to być przemówienie polemizujące czy to z dekretem odczytanym przez Elsnera, czy to z wystąpieniem Jasińskiego. Z artykuliku w "Gazecie Narodowej” można niejasno wywnioskować, że hetman, gdy już założono mu stryczek, postanowił w każdym razie powiedzieć zebranym pod szubienicą coś nieprzyjemnego, chyba nawet trochę się odgrażał; z tego, co powiedział, zrozumiano bowiem tylko tyle, że "dał ordynans pułkowi Baranowskiego przeciwko powstaniu narodu”. Ów Baranowski, pułkownik imieniem Mustafa, był dowódcą polskiego pułku lekkiej kawalerii stacjonującego wówczas w Wiłkowiszkach. Odmówił on, w pierwszych dniach litewskiej insurekcji (może nawet jeszcze przed jej wybuchem), podpisania aktu powstania oraz złożenia odpowiedniej przysięgi, a nagabującym go w tej sprawie oficerom, którzy należeli do insurekcyjnego spisku, oświadczył (jak dowiadujemy się z książki Mościckiego o Jasińskim), że "nie tylko nie przyłączy się do powstania, ale poczuwa się do obowiązku przytłumienia takowego wszędzie, gdzie ono wybuchnie”. Jak widać, Mustafa opowiedział się, jawnie i bezczelnie, po stronie samozwańczego hetmana polnego oraz rosyjskich okupantów. Dalsze jego losy, rzecz dla mnie osobiście bardzo ciekawa (był to jakiś mój krewny ze strony matki, może nawet mój prapraprapradziadek), są nieznane; czy po insurekcji przeszedł do służby rosyjskiej i syn jego (mój praprapradziadek) kształcił się w petersburskim korpusie kadetów, czy wcześniej, w Wiłkowiszkach, bez ambarasu i bez hałasu, powiesili go na jakiejś tam sosence, zniesmaczeni (jak to się teraz mówi) jego zdradzieckimi skłonnościami, oficerowie pułku lekkiej kawalerii. Gdyby ów pułkownik Mustafa został wówczas w Wiłkowiszkach nieopatrznie powieszony, to dalsze dzieje tatarskiej rodziny Baranowskich mogłyby się ułożyć jakoś całkiem inaczej, mogłyby się nawet zatrzymać lub skręcić w jakimś niewiadomym kierunku, mogłyby się kompletnie zwichrować, także i w ten sposób, że teraz nie byłoby mnie na świecie, nawet nigdy bym się na nim nie pojawił; przykrość wreszcie niewielka, ale trzeba przyznać, że byłaby to trochę niewygodna i kłopotliwa dla mnie (i dla dalszego ciągu tej książki, którą właśnie piszę) ewentualność. Książki by nie było i ty, miła czytelniczko, książki tej byś teraz nie czytała; taki byłby skutek powieszenia pułkownika Mustafy na sosence w Wiłkowiszkach. Skutek dla Mustafy zupełnie fatalny; nie tylko dlatego, że wisiałby, ale także dlatego, że w roku 2006 nie zostałby wydobyty przeze mnie z kompletnego zapomnienia. Mam zatem nadzieję, że Mustafy nie powieszono; czego dowodem (trochę niejasnym) jest istnienie tej książki. Znów się zapędziłem gdzieś na marginesy, wracam więc pod wileński hauptwach i pod szubienicę. Ostatnie słowa hetmana, przestrzegające zebranych przed zemstą tatarskiego (lub raczej ruskiego) Mustafy, zostały zagłuszone przez bicie w bębny oraz okrzyki, jak ujęła to "Gazeta Narodowa”, "oswobodzonego ludu”, który krzyczał: "Niech żyje Rzeczpospolita!” Ten wielki krzyk "cały rynek i ulice napełnił”. W czasie wieszania uderzono w dzwony w kościele Świętego Kazimierza, a zgromadzeni krzyczeli też: "Vivat!”, co trochę nie pasowało do sytuacji, przynajmniej do sytuacji wiszącego. Ale może okrzyk ten odnosił się do generała Jasińskiego i wojska ustawionego pod Ratuszem. Gdy hetman wreszcie zawisł (szczegóły techniczne egzekucji nie są znane i z "Gazety Narodowej” dowiadujemy się tylko, że "kat odbył swoją powinność”), pod szubienicą odbyło się coś w rodzaju defilady; defilował pod nią wileński lud, "dając do zrozumienia, że nawet i martwym zwłokom ledwie nie każde serce coś do wymówienia miało”. To sformułowanie, dość oględne, mówi chyba, że wisielec był lżony i opluwany.

Kossakowski wisiał do siódmej wieczorem, potem zaś "zdjęte ciało” zostało "przez sług katowskich pod szubienicę za miasto na karach wywiezione”; wywózka była jawnie haniebna, bowiem te dwukołowe wozy przeznaczone były do wywożenia miejskich nieczystości. Wzmianka w "Gazecie Narodowej” o szubienicy za miastem wydaje się wskazywać, że Kossakowskiego pochowano gdzieś w pobliżu wileńskiego miejsca straceń. Gdzie się ono wtedy znajdowało, nie potrafię powiedzieć. Nie był to jednak koniec pośmiertnych przygód hetmana. Przed pierwszą wojną światową, zbierając materiały do książki o Jakubie Jasińskim, Henryk Mościcki odnalazł w wileńskim archiwum protokół rozchodów miasta Wilna z roku 1794, gdzie, pod datą 16 sierpnia, znajdował się taki zapis. "Za wykopanie J.W. Kossakowskiego, hetm.

WX.L. dla ludzi; złp. 3; dla żołnierzy garnizonowych za niesienie J.W Kossakowskiego; złp. 11; za trumnę J.W Kossakowskiego; złp. 80”. Razem daje to 94 złote. Rosjanie zdobyli Wilno pięć dni wcześniej; ich oddziały pod dowództwem generała Knorringa wkroczyły do miasta 11 sierpnia. Notatka w protokole rozchodów mówi więc, że wielbiciel petersburskiego cudu natury został odnaleziony i za cenę 94 złotych polskich uhonorowany przez swoich protektorów niemal natychmiast po ponownym zaprowadzeniu w Wilnie ich ruskiego porządku.

Świadczy to oczywiście bardzo dobrze o Rosjanach; że tak dbają o swoich agentów, nawet po ich śmierci. Z wileńskiego protokołu rozchodów dowiadujemy się również, że w tymże miesiącu sierpniu miasto wypłaciło wdowie po Szymonie Kossakowskim 900 rubli tytułem "zapomogi doraźnej”. Gdzie teraz leży trup zdrajcy, nie udało mi się ustalić; przeglądałem spisy pochowanych na Rosie, ale Kossakowskiego tam nie znalazłem. Nie wiadomo zresztą, czy w sierpniu 1794 roku tam właśnie go pochowano. Trzeba tu jeszcze dodać, że niebawem po wileńskiej egzekucji, gdzieś pod koniec kwietnia lub na początku maja, przybył z Wilna do Warszawy adiutant i przyjaciel Jakuba Jasińskiego, słynny skądinąd awanturnik Chaćkiewicz vel Chodźkiewicz (później właściciel wielu europejskich burdeli oraz domów gry, występujący w służbie francuskiej oraz tureckiej jako generał Lodoisco). Jak twierdził w Historii mego wieku Franciszek Karpiński, przywieziona przez niego wiadomość o powieszeniu Kossakowskiego zrobiła w Warszawie, gdzie jeszcze nie wieszano, niemałe wrażenie. Według Karpińskiego, Chaćkiewicz został przysłany "umyślnie stamtąd”; czyli wysłał go do Warszawy Jasiński. Bohaterski obrońca Pragi oraz autor słynnego wiersza Jaś i Zosia ("Chciało się Zosi jagódek”) może więc być słusznie uważany za projektodawcę warszawskiego wieszania. Jeśli nawet go nie spowodował, to pierwszy o takiej możliwości pomyślał; i pomyślał też, że dobrze byłoby coś w tej sprawie wykonać. W Warszawie cytowano wówczas zdanie, które ów wysłany przez Jasińskiego awanturnik, zachęcając do wieszania, miał podobno powtarzać. Zdanie było szydercze, nawet trochę obraźliwe, bo oskarżało warszawiaków o lenistwo czy tchórzostwo. "Czy to wam konopi brakuje, to wam Litwa dostarczy”.

Rozdział "ATRAMENT, SZUWAKS, TRUCIZNA NA SZCZURY"

Dziennik Handlowy Zawierający w Sobie Wszystkie Okoliczności, czyli Ogniwa Całego Łańcucha Handlu Polskiego” zaczął wychodzić w Warszawie w roku 1786.

Początkowo ukazywał się raz w miesiącu, potem, w roku 1792, dwa razy w miesiącu, wreszcie, w roku 1793, raz w tygodniu; zawsze w nakładzie około 500 egzemplarzy. Nazwa "Dziennika” z roku na rok trochę się zmieniała, w roku 1787 był to "Dziennik Handlowy Zawierający w Sobie Wszystkie Okoliczności, Pisma, Uwagi i Myśli Patriotyczne, do Handlu Ściągające się” (zwracam uwagę na owe "myśli patriotyczne”; świadczyło to prawdopodobnie o ówczesnej zmianie nastrojów w Warszawie), w roku 1791 "Dziennik Ekonomiczno-Handlowy Zajmujący w Sobie Wiadomości Ekonomiczne, Targowe, Fabryczne, Transportu Spławnego i Lądowego, Opisanie Miast i Ich Jarmarków, Kontraktowe na Dobra, Summy i Różne Produkta Krajowe, a za tym Zajmujący Wiadomości Całego Handlu”. "Dziennik” drukowano w kamienicy Du Ponta na Krakowskim Przedmieściu (jak mówi notatka w jednym z roczników "w Drukarni 9tey … niedaleko Zamku Nro 454”). Miał on dwóch redaktorów; jego wydawcą i redaktorem naczelnym był Tadeusz Podlecki, później rotmistrz kawalerii narodowej, Podleckiego wspomagał zaś prawdopodobnie, jako współredaktor (i autor większości artykułów) ksiądz Józef Meier. Artykuły w "Dzienniku Handlowym” nie były sygnowane, więc co kto napisał, co Podlecki, a co Meier, nie da się teraz dokładnie ustalić. Z "Dziennika” można dowiedzieć się wielu ciekawych rzeczy o ówczesnym życiu polskim; przede wszystkim, choć nie tylko, o życiu gospodarczym. Regestr materii, omawianych w "Dzienniku” w drugim półroczu roku 1791, wylicza (między innymi) takie oto tematy: O Kontraktach Krajowych na Dobra, Summy i Różne Produkta; Sposób uniknienia opłaty Cła Pruskiego, rodzony niedawno od jednego Senatora; Gabinet Krakowski do czytania, warty naśladowania po wszystkich Miastach, przynajmniej wydziałowych; Projekt Generalnej Kompanii Krajowej Ekonomicznej pod znakiem Orderu Śgo Izydora Oracza; Urządzenie Diecezji Poznańskiej względem opłaty Chrztów, Szłubów, Pogrzebów; Kontrakt ... Stanisława Poniatowskiego Ex-Podskarbiego Lit. zabezpieczający własność Poddanych swoich, Służyć mogący w czym za wzór innym Dziedzicom; Jak są potrzebni Kommisanci po Miastach Portowych, gdzie Handel Polska prowadzi, zamiast używanych dotąd Szyprów; Doniesienie JP Monety Doktora JKMci o niezawodnym i łatwym sposobie leczenia ukąszonych od Psa wściekłego, Witka, Węża, Gadziny, Żmii; do którego to Doniesienia ksiądz Meier dołączył Zaświadczenie autentyczne o skuteczności tego sposobu łeczenia oraz Uwagę Dziennika o potrzebie rozszerzenia wiadomości tego lekarstwa. Godne uwagi są też Specyfikacja jak wiele Piwa Angielskiego w Londynie wyrabiają’? i jak go wiele w Polszczę wypijają? oraz Sposób wieczystego tarowania Chleba w Gdańsku, warty w całej Polszczę naśladowania. Jak widać z tego krótkiego wyliczenia, ambicją redaktorów "Dziennika” było przede wszystkim informowanie o tym, co dzieje się w różnych dziedzinach życia polskiego, ale realizowali oni też pewien projekt, jak dziś byśmy powiedzieli, modernizacyjny; Polska, dzięki zaprowadzeniu w niej i rozpowszechnieniu różnych pomysłów redaktorów "Dziennika”, miała stać się krajem nowoczesnym, to znaczy takim, w którym ukąszonych od psa wściekłego albo żmii będzie się leczyć nie przy pomocy modlitw w kościołach, lecz przy pomocy niezawodnych lekarstw. Regestr materii wskazuje też, że modernizacyjne pomysły Podleckiego i Meiera nie były wówczas szczególnie radykalne; namawiali oni do zastępowania szyprów komisantami i do ujednolicenia kościelnych opłat za chrzty i pogrzeby, ale nie zamierzali naruszać własności i sprzeciwiać się władzy.

Ciekawe, dlaczego w pewnej chwili księdzu Meierowi znudziło się takie modernizowanie; to znaczy mozolne przekonywanie czytelników gazety, że koniecznie powinni się unowocześnić oraz zeuropeizować; i wziął się za wieszanie. Propagowanie kontraktów krajowych i zaprowadzanie gabinetów do czytania to była żmudna robota, która jakiś skutek (zeuropeizowanie polskich obyczajów i polskiej umysłowości) mogła przynieść dopiero po wielu latach, więc może Meier, widząc, że nic się nie zmienia (i ukąszeni przez wściekłego wilka nadal uciekają się do modlitw), chciał przyśpieszyć. Ale nie mam na to pytanie dobrej odpowiedzi. W maju 1787 roku (właśnie wtedy, kiedy "Dziennik” zawierał "Uwagi i Myśli Patriotyczne, do Handlu Ściągające się”) Podlecki i Meier wydrukowali w swojej gazecie krótki artykulik, zatytułowany O fabryce atramentu i szuwaksu w Warszawie. Jak się domyślam, była to rzecz napisana na zamówienie rodzaj rozbudowanego ogłoszenia, mającego na celu zareklamowanie owej tytułowej fabryki czy raczej jej ciekawych produktów. Można się też domyślać, że właściciel fabryki, warszawski producent atramentu i szuwaksu, zapłacił redaktorom za napisanie i zamieszczenie tekstu reklamującego jego wyroby. Walory artykułu o atramencie i szuwaksie nie ograniczają się jednak do reklamowania tych produktów. Nawet jeśli redaktorzy "Dziennika Handlowego” wzięli pieniądze od właściciela warszawskiej fabryki, to i w tym wypadku dochowali wierności swoim nowoczesnym zasadom; po pierwsze, przyzwoicie poinformowali czytelników o małym fragmencie polskiego życia gospodarczego; po drugie, w ramach swego modernizacyjnego projektu przypomnieli czytelnikom "Dziennika Handlowego”, że istnieją pewne nowoczesne sposoby życia, o których warto coś wiedzieć i które warto sobie przyswoić, a wśród nich; używanie atramentu i czyszczenie butów. Wiadomość, że w Warszawie pod koniec lat osiemdziesiątych XVIII wieku istniała (i reklamowała się) fabryka atramentu i szuwaksu, ma oczywiście nie byle jakie znaczenie także i dla nas. Na podstawie takiej wiadomości można się bowiem domyślać, że na te towary musiał wtedy istnieć w stolicy pewien popyt, a ten domysł pozwala z kolei sformułować następny; popyt na różne rodzaje atramentu wskazuje, że w ówczesnej Warszawie dużo i rozmaicie (rozmaitymi atramentami) pisano; popyt na szuwaks; że w Warszawie czyszczono buty i to w sposób wyrafinowany, bo przy pomocy różnych dziwnych rodzajów szuwaksu. Już choćby z tego względu doniesienie o atramencie i szuwaksie godne jest uwagi. Zaraz się przekonamy, że godne jest uwagi również z innych względów. Przedrukowując tu ten krótki artykulik, trochę go, ale bez szkody dla treści, skracam; uwspółcześniam też nieco interpunkcję i pisownię, ale czynię to ostrożnie, starając się nie popsuć szczególnych właściwości stylu księdza Meiera (jeśli to on był autorem).

O fabryce atramentu i szuwaksu w Warszawie Powinnością jest obywatelską donosić, nie tylko w ogólności o handlach i fabrykach krajowych, lecz i o wszelkich potrzebnych wynalazkach uwiadomiać powszechność, zwłaszcza w stołecznym mieście, gdzie uczciwy zysk i zarobek nie jest naganny w mnóstwie próżniaków uciążliwych i szkodliwych towarzystwu. Z tych powodów podaje się do wiadomości, iż mieszka na ulicy Bednarskiej w kamienicy nazwanej Obuszyńskiej pod numerem 2687 szlachetny Jan Kiszel Zaporowski, który w dobrym gatunku robi i przedaje następujące rzeczy: Atrament kancelaryski, butelka po zło. 3. Atrament pół-masa, butelka po zło. 5. Atrament masa cała, butelka po zło. 8. Atrament suchy angielski, tabliczka dwucalowa wszerz i wzdłuż po zło. 4. Te wszystkie atramenty są takiej cnoty, że nie pleśnieją i na potomne czasy niewygluzowane trwają. Co należy do czarności onych, im czarniejsze, tym droższe. Robi też i przedaje pomieniony szlachetny Zaporowski w kamienicy Obuszyńskiej: Szuwaks twardy wiedeński z lakierem robiony, który w glancu przedni i nie dopuszcza mazania sukien, laska po zło. 4. Szuwaks łojowy angielski generalny na wszystkie skóry do glancu służący, który, gdy wysycha, znowu z piwem rozbić się daje jakimkolwiek, i skór nie psuje, byle tylko na liczkowe skóry jak najmniej trzeba nim czernić, a potem wytrzeć na czysty glanc szczotkami. Słoik kwaterkowy kosztuje zło. 2. Szuwaks słoikowy pruski oliwny, nazbyt do miękkich skór glancowania, który nie da się rozrabiać, tylko z wierzchu piwem nalewa się w słoiku do konserwowania, aby nie wysychał, służy na wszystkie skóry do glancu.

Słoik pół-kwaterkowy zło. 3. Szuwaks butelkowy wiedeński przedni z lakierem, butelka zło. 12. Takowym szuwaksem zaprawione buty glancu nie tracą i przy ogniu bynajmniej się nie topi, jest światły i piękny, lecz na błoto nie służy.

Takiejże jest cnoty i tabliczkowy, tyle że na skóry liczkowe nie służy, ale na wywracane. Szuwaks butelkowy ordynaryjny do liczkowych skór kozłowych, cielęcych i tureckich. Butelka gotowego rzadkiego zło. 4. Robi także pomieniony Zaporowski truciznę na szczury i myszy, to jest pigułki sympatyczne, które gdy szczur lub mysz zje, nie prędko zdycha, tylko przez dzień lub przez noc chodzi, a drugich gryzie, dusi, póki sam nie zdechnie. Słoik kwaterkowy zło. 4. Umie także wiele innych rzeczy, które chętnie zrobi, byle tylko umyślnie było mu przełożono.

Za kamienicą Obuszyńskiego (lub Obusińskiego) pod numerem 2687, położoną na rogu Bednarskiej i Sowiej, znajdował się duży dziedziniec, na którym; jak wynika z planów Warszawy; stały jakieś budy i przybudówki. Przypuszczam, że to właśnie w tych budach szlachetny i pomysłowy Zaporowski produkował swoje szuwaksy, atramenty, trucizny, a także wiele innych rzeczy, które można mu było zlecić. Na dziedziniec prowadziły dwa wejścia, od Sowiej i od Mariensztatu; wiadomość ta może przyda się zainteresowanym historią Warszawy oraz sympatycznymi pigułkami na szczury. Kiedy "Dziennik Handlowy” przestał się ukazywać (stało to się w roku 1793), ksiądz Meier nie zrezygnował ze swoich modernizacyjnych ambicji i na początku następnego roku rozpoczął wydawanie nowej gazety gospodarczej; wychodziła ona pod tytułem "Dziennik Uniwersalny” i była pomyślana jako dalszy ciąg "Dziennika Handlowego”. Nowa gazeta Meiera miała dostarczać czytelnikom; jak mówi jej podtytuł; "rozmaite wiadomości moralne, historyczne, polityczne, ekonomiczne, gospodarskie, wszelkich umiejętności wynalazków, przepisy niektóre służące do wygody i zdrowia”. "Dziennik Uniwersalny” nie bardzo się jednak udał (może zabrakło dziennikarskiego talentu rotmistrza Podleckiego?) i chyba szybko upadł. Sprawa ta nie jest całkiem jasna; według Bibliografii prasy polskiej Jerzego Łojka, w styczniu 1794 wyszły cztery numery "Dziennika Uniwersalnego”, według piętnastego tomu Bibliografii polskiej Karola Estreichera, znane jest tylko pięćdziesiąt dziewięć stron tego pisma i wygląda na to, że właśnie tyle księdzu Meierowi udało się wydać. To, co ocalało do dzisiaj (i co miałem w ręku), to właśnie te pięćdziesiąt dziewięć stron, które wypełniają wiadomości z dziedziny obyczajów, rolnictwa, botaniki, sądownictwa i medycyny. Jak zawsze u Meiera; zalecają one czytelnikom naśladowanie europejskich sposobów życia, sugerując (wprost nigdzie nie jest to powiedziane), że kto się ucywilizuje i zeuropeizuje, ten będzie szczęśliwy. Tuż przed wybuchem insurekcji nazwisko księdza Meiera znalazło się podobno na liście spiskowców, których aresztowania i skazania zażądał (od Rady Nieustającej) generał Igelström; wskazywałoby to, że modernizacyjne projekty księdza-redaktora przybrały wówczas nieco inny kształt, który nie podobał się rosyjskiej władzy. Meier zdołał się ukryć i nie został odnaleziony, dzięki temu uniknął nieprzyjemnych przesłuchań w piwnicach ambasady na Miodowej. Niebawem po wybuchu insurekcji ksiądz Józef wziął się za wydawanie "Gazety Warszawskiej Patriotycznej”. Wychodziła ona od 22 kwietnia do 16 lipca, dwa razy w tygodniu, podobnie jak "Dziennik Handlowy”; pod różnymi tytułami: "Gazeta Warszawska Patriotyczna od Czasu Powstania Siły Zbrojnej Narodu Polskiego”; "Gazeta Obywatelska i Patriotyczna Warszawska z Wiadomości Krajowych i Zagranicznych”; "Gazeta Obywatelska z Wiadomości Krajowych i Zagranicznych”. Bibliografia Łojka odnotowuje jej dwadzieścia pięć numerów. W Bibliotece Instytutu Badań Literackich dostępne jest siedemnaście numerów z dodatkami: od nr 4 z 3 maja do nr 20 z 28 czerwca. Według Estreichera znany jest także numer z 16 lipca. Poza redagowaniem "Gazety Patriotycznej” ksiądz Meier miał też wówczas inne zajęcia; widywano go na ulicach Warszawy w sutannie ściągniętej skórzanym pasem; u pasa nosił szablę lub kordelas. Czy można powiedzieć, że umiarkowany modernizator popadł, po wybuchu insurekcji, w modernizacyjne szaleństwo? To nie takie proste. Ksiądz Meier archetyp polskiego modernizatora i polskiego jakobina; jest jedną z najbardziej zagadkowych postaci naszej osiemnastowiecznej historii. Ale wreszcie Robespierre; to także zagadka. W numerze 4 (z 3 maja) czytelnicy "Gazety Warszawskiej Patriotycznej” mogli się zapoznać (za 12 groszy; tyle kosztował egzemplarz) ze sporządzonym przez księdza Meiera Dalszym opisem sprawy spiskowej w Paryżu.

Koniec Dalszego opisu informował: "Diedrichten patron najpierw ścięty; głowy de Lacroix i Dantona spadły na ostatku. Dantona tylko głowa pokazana była ludowi wpośrzód okrzyków przedłużanych; Vive la Republique, niech żyje Rzplita”. W wydanym po pierwszych czterech warszawskich egzekucjach numerze 8 (z 17 maja) ksiądz Meier opublikował artykuł poświęcony zdradzieckim działaniom Rady Nieustającej przed 17 kwietnia. "Jak się oczewiście wydaje; czytamy tam; nie był to u nas żaden rząd ani magistratury, tylko sługi i jurgieltowniki moskiewskie”. Dalej ksiądz Józef pytał: "czterech powieszono, a gdzie ich więcej?

Trzeba te podłe stworzenia w wolnej ziemi wygubić, ażeby swoim jadowitym oddechem nie zarażały zdrowe i czyste powietrze szkodliwym zdrady i intryg powiewem”.

Rozdział "ILOŚĆ SZUBIENIC"

Miejsce oraz ilość szubienic, które postawiono w Warszawie w dniach wieszania, łatwe są do ustalenia; ale tylko jeśli chodzi o 9 maja. Stanęły wtedy cztery szubienice. Trzy z nich postawiono na Rynku Miasta Starej Warszawy przed budynkiem Ratusza, czwartą zaś na Krakowskim Przedmieściu przed kościołem Świętej Anny, wówczas nazywanym częściej kościołem Bernardynów. Trzy szubienice staromiejskie znane są z rysunków tuszem wykonanych przez Jean Pierre Norblina. Były to masywne konstrukcje; dwie pionowe belki podtrzymywały trzecią, poziomą, na której wieszano i o którą opierała się drabina używana przez kata oraz katowskich pachołków. Jak pisał Antoni Trębicki w swoim pamiętniku O rewolucji roku 1794, wszystkie cztery majowe szubienice były zbudowane bardzo solidnie; były to "cztery szubienice potężne”. Wizerunek szubienicy czwartej, tej sprzed kościoła Bernardynów, na której powieszono biskupa Kossakowskiego, nie jest mi znany szukałem go bez powodzenia. Co nie znaczy, że nie istnieje jakaś litografia czy jakiś rysunek, które tę potężną machinę przedstawiają. Jeśli chodzi o drugi dzień wieszania, 28 czerwca, sprawa jest znacznie bardziej skomplikowana, bowiem relacje różnią się w tym względzie między sobą; i w różny sposób ustalają miejsce oraz ilość szubienic. Przyjmuje się zwykle, że szubienic postawiono w czerwcu kilkanaście, w każdym razie więcej niż dziesięć, i tak właśnie ujmował to Karol Wojda w swojej książeczce (miejscami jednak trochę bałamutnej) O rewolucji polskiej w roku 1794: "wieczorem dnia tego samego [27 czerwca] więcej jak dziesięć wystawiono szubienic, które na przedstawienie prezydenta rozebrano; lud atoli zamiaru dokonać nazajutrz postanowił”. Podobną wiadomość; szubienic było więcej niż dziesięć; znajdujemy w pierwszym tomie Pamiętników o Polsce i Polakach Michała Kleofasa Ogińskiego (tego, który komponował polonezy). "Tego samego wieczora wystawiono 12 szubienic w różnych częściach miasta. Prezydent kazał je wywrócić, lecz korzystano z ciemności nocnej, aby je znów ustawić”. O nieco mniejszej ilości szubienic; i wydaje mi się, że mogłoby to być trochę bliższe prawdy; mowa jest w liście, który Stanisław August (nieźle wtedy przerażony) napisał 28 czerwca rano do prezydenta Warszawy, Ignacego Wyssogoty Zakrzewskiego. "Aliści gdy słyszę, że już 10 szubienic jest actu postawionych w Warszawie przez lud, widzę aż nadto obawy moje wczorajsze potwierdzone”. O dziesięciu (lub mniej niż dziesięciu) szubienicach wystawionych w nocy z 27 na 28 czerwca informował też Johann Jakob Patz w swoich dyplomatycznych raportach wysyłanych do Drezna. W liście z 28 czerwca powiadamiał on drezdeńskiego elektora, że pospólstwo "z uporem domagające się śmierci kilku więźniów, ustawiło 8 do 10 szubienic przed ratuszem Starego Miasta oraz na Krakowskim Przedmieściu w pobliżu pałaców Bruhla i ekshetmana Branickiego. O godzinie 8 z rana władze kazały zburzyć dwie ostatnie i wyrzucić je w kąt ulicy”. W następnym liście Patza, z 2 lipca, mowa jest o jeszcze mniejszej ilości szubienic. “W nocy z piątku na sobotę postawiono 6 szubienic, w tym 3 na Rynku Starego Miasta”. Dalej list dokładnie wyszczególnia, kto wisiał na której z sześciu szubienic; to wydaje się zwiększać wiarygodność relacji Patza; zmniejsza ją zaś to, że nie wszyscy wisielcy zostali przez niego wymienieni. Pomówmy teraz o miejscach, które są pamiątkami ludowego gniewu. Przypominają one (może nie przypominają, ale powinny, komu należy, a najlepiej nam wszystkim, przypominać), że nie tylko wykształcone i światłe elity, ale także nieuczony, ciemny, dziki i rozwścieczony lud ma prawo do rządzenia Polską. Ma przynajmniej prawo do wypowiedzenia się, jak Polska, jego zdaniem, powinna wyglądać; jeśli tylko zechce się w tej sprawie wypowiedzieć. Jeśli chodzi o miejsca, w których stanęły czerwcowe szubienice, to najlepiej będzie powołać się w tej kwestii na kogoś, kto osobiście brał udział w ich ustawianiu. Kimś takim był ksiądz Józef Meier, który krzątał się przy szubienicach przez całą noc z 27 na 28 i pomagał w pracy warszawskim rzemieślnikom, stolarzom oraz kowalom, a nawet pracą ich trochę dyrygował. Zaraz jednak zobaczymy, że nawet ksiądz Meier, choć fachowiec od stawiania maszyn śmierci, wypowiadał się w sprawie ich ówczesnego rozlokowania trochę enigmatycznie. W wydawanej przez siebie "Gazecie Warszawskiej Patriotycznej” (wówczas przez jakiś czas wychodziła ona pod tytułem "Gazeta Obywatelska z Wiadomości Krajowych i Zagranicznych”) Meier zamieścił 28 czerwca taką oto wiadomość, którą w całości tutaj przepisuję. "Z Warszawy dnia 28 czerwca. Dnia wczorajszego pierwszy raz lud cyrkułami wyszedł z bronią ręczną, kosami i pikami ku okopom na musztrę, powróciwszy z okopów oświadczył swe prośby i życzenia przed Prezydentem przyśpieszenia kary dla zdrajców, którzy ich pracy i trudów w strzeżeniu ustawnym tak wiele kosztują; chcąc zaś ostatnią posługę dla zdrajców uczynić, w jak największej spokojności przez noc dziesięć wystawił szubienic, z tych trzy w Starym Mieście; 4tą i 5tą na Dziedzińcu Kommisji; 6tą przed Pałacem Brylowskim; 7mą przed Pałacem Branickiego; 8mą na Krakowskim Przedmieściu; 9tą na Senatorskiej ulicy; lOtą na ulicy Miodowej”. Jak widać, ksiądz Meier naliczył dziesięć szubienic; może nawet nadzorował stawianie wszystkich dziesięciu.

Liczba ta wygląda na bardzo prawdopodobną, zwłaszcza że potwierdzają list Stanisława Augusta do prezydenta Zakrzewskiego; król był z pewnością dokładnie i na bieżąco informowany przez swoich ludzi o tym, co dzieje się na mieście.

Notatka z "Gazety Patriotycznej”, jeśli wdamy się w jej topograficzną analizę, może jednak budzić poważne wątpliwości. Trzy szubienice na Rynku Miasta Starej Warszawy są dobrze potwierdzone, pisał o nich Johann Jakob Patz, wymieniają je także inne relacje. Dotyczy to też szubienicy przed Pałacem Brylowskim, czyli Pałacem Bruhla, gdzie trzymano więźniów, oraz szubienicy przed Pałacem Branickiego. Pierwsza z tych dwóch szubienic, ta przed Pałacem Bruhla (obecnie nieistniejącym) stała albo na Wierzbowej, albo (co prawdopodobniejsze) gdzieś między Ogrodem Saskim a Placem Saskim, może w północno-zachodnim narożniku Placu Saskiego, może trochę bliżej znajdującego się tam odwachu. O drugiej mowa jest w Historii polskiej księdza Kitowicza; postawiono ją "przed Pałacem Branickiego hetmana, prosto w Dominikanów Obserwantów”na Nowym Świecie”. Pałacu Branickiego na Nowym Świecie (pod numerem ówczesnym 1245) nie należy mylić z innym Pałacem Branickich, tym w pobliżu kolumny Zygmunta, u zbiegu Podwala, Miodowej i Senatorskiej. Kościół Dominikanów Obserwantów oraz sąsiadujący z nim szynk tychże Obserwantów stały tam, gdzie teraz stoi Pałac Staszica, Pałac Branickiego zaś znajdował się po drugiej stronie Nowego Światu. Później, po radykalnej przebudowie, w tym miejscu stanął budynek, który w wieku XIX nazywano (i tak również teraz go się nazywa) Pałacem Andrzeja Zamoyskiego albo Pałacem Zamoyskich. Obecnie w tymże miejscu, na skrzyżowaniu Nowego Światu ze Świętokrzyską, stoją zaś dwa domy, które udają Pałac Zamoyskiego, a usytuowane są dokładnie vis-a-vis parterowych okien Biblioteki Instytutu Badań Literackich w Pałacu Staszica. Ujmując to trochę inaczej: przez czterdzieści pięć lat miałem tę szubienicę niemal pod nosem, a w każdym razie tuż przed oczyma; stała po drugiej stronie ulicy i kiedy, pracując w czytelni, podnosiłem głowę znad książki albo zostawiałem rewers w kantorku Biblioteki, musiałem na nią spojrzeć.

Panie bibliotekarki, które siedzą w kantorku (od lat usytuowanym tak, że kto w nim siedzi, ma przed oczyma drugą stronę Nowego Światu), widzą tę szubienicę każdego dnia o każdej godzinie. Tyle, że nic o tym nie wiedzą, i ja też nic o tym nie wiedziałem; że ten chodnik po drugiej stronie ulicy to jest jej miejsce.

Łatwa do umiejscowienia i dobrze potwierdzona jest też ósma z szubienic, o których mówi notatka księdza Meiera; "8mą na Krakowskim Przedmieściu”. Stała ona pod kościołem Bernardynów (czyli Świętej Anny), prawdopodobnie dokładnie w tym samym miejscu, w którym postawiono szubienicę majową; tuż przed drzwiami kościoła. Inaczej niż potężna machina majowa, szubienica czerwcowa była byle jaka, wykonana po amatorsku, nawet nieudolnie i w związku z tym trochę się chwiała. Ksiądz Kitowicz, właśnie tę bernardyńską mając na myśli, pisał o "szubienicy źle wkopanej, chwiejącej się, dlatego pikami i szablami podpieranej”.

Kłopot jest z dziewiątą i dziesiątą szubienicą z notatki Meiera; tą "na Senatorskiej ulicy” i tą "na ulicy Miodowej”. O szubienicy na ulicy Miodowej mowa jest w Obronie Stanisława Augusta, dziele, którego autorem był prawdopodobnie sam król, a które ukazało się (w roku 1868) pod nazwiskiem królewskiego szambelana, Mikołaja Wolskiego. "Niewiele potrzeba było do tego pisał Stanisław August (lub ów Wolski); iżby powieszono Węgierskiego, który jeszcze przed insurekcją był więzionym od jenerała Igelstroma, który był członkiem Rady [Najwyższej Narodowej] i który z rozkazu Rady podcinać kazał wystawioną na Miodowej ulicy szubienicę. Napastowany i ranny, ledwie ocalił życie schroniwszy się do domu, na którym herby cesarskie były jeszcze przybite”.

Jest w tym zdaniu jakaś niejasność; Pałac Załuskich (dom, na którym znajdowały się carskie herby) był wtedy wypalony i częściowo zburzony (co pokazują ówczesne litografie), więc chyba nie można się tam było skutecznie schronić przed gniewem pospólstwa; ale tak czy inaczej, gdziekolwiek schronił się Węgierski, w ruinach rosyjskiej ambasady czy gdzie indziej, pozwala to nam jako tako ustalić miejsce szubienicy z ulicy Miodowej; musiała ona stać albo przed kościołem Kapucynów, albo przed Pałacem Teppera (tam gdzie obecnie jest wlot tunelu Trasy W-Z czy raczej ponad tym wlotem), albo po drugiej stronie Miodowej; przed wypaloną rezydencją generała Igelströma, może na tym małym trawniku, który jest teraz tuż przed wejściem do Wydawnictwa PWN. Co do ulicy Senatorskiej, to sprawa jest bardziej zawiła. Można by sądzić, że w notatce Meiera chodzi o szubienicę wystawioną w celu powieszenia czy raczej postraszenia prymasa Polski, Michała Poniatowskiego. Jak mi się zdaje, na tej szubienicy ostatecznie nikogo nie powieszono, a wystawiono ją wprzód; czy raczej wprzód zamierzano ją postawić na podwórzu Pałacu Prymasowskiego, tuż pod oknami królewskiego brata, a potem, gdy to się nie udało (nie wiem z jakiego powodu), postawiono ją nieopodal, właśnie gdzieś na Senatorskiej. Wzmianka na ten temat jest w dziele księdza Kitowicza; "mimo jednak tego uśmierzenia pospólstwo potrafiło wystawić szubienicę obok oficyn pałacu książęcia prymasa, której widok wprawił tego pana w alterację i śmierć”. Podobna opinia znajduje się też w raporcie saskiego charge d’affaires, który informował Drezno, że prymas umarł w wyniku zmartwień, jakie spadły na niego "od dnia 28 czerwca, kiedy to chciano wystawić szubienicę na dziedzińcu jego pałacu, która w rezultacie stanęła nieopodal jego siedziby”.

Twierdzenia te wyglądają na trochę bałamutne, bowiem prymas otruł się lub został otruty dopiero jakieś dwa miesiące później, ale tak czy inaczej pozwala to nam umiejscowić szubienicę na Senatorskiej. Jeśli prymas widział ją ze swoich okien, to z dużą dozą prawdopodobieństwa można ją umieścić po drugiej stronie ulicy gdzieś między wylotem Miodowej a wylotem Daniłowiczowskiej (obecnie Daniłowiczowska biegnie trochę inaczej, a na Senatorską wychodzi w tym miejscu ulica pod tytułem Nowy Przejazd). Rzecz w tym jednak, że na Senatorskiej 28 czerwca postawiono prawdopodobnie jeszcze jakąś inną szubienicę; ale postawiono ją nie w pobliżu Pałacu Prymasowskiego, lecz gdzie indziej, jeśli spojrzeć na to z okien królewskiego brata; za Bielańską i za Wierzbową, niemal już tam, gdzie Senatorska lekko wtedy skręcała (i chyba nadal skręca) w kierunku Elektoralnej i Rymarskiej. Dzieje tej szubienicy są niemal nieznane, wiadomo właściwie tylko tyle, że stała gdzieś w pobliżu kościoła Reformatów. Jak pisał Józef Ignacy Kraszewski w trzecim tomie Polski w czasie trzech rozbiorów, "naprzeciw Reformatów”; ale czy po tej samej stronie ulicy, co kościół i klasztor, i dalej Pałac Błękitny, tego nie wiadomo. Nie sposób dociec, którą z tych dwóch szubienic na Senatorskiej mógł mieć na myśli ksiądz Meier, gdy sporządzał swoją notatkę dla "Gazety Patriotycznej”; i nie sposób też zrozumieć, jak jedna z tych dwóch szubienic mogła umknąć jego uwadze, bo musiał chyba wiedzieć o obu. Kompletnie zaś nie wiem, co zrobić z dwoma szubienicami, które notatka księdza Józefa określa jako czwartą i piątą; "4tą i 5tą na Dziedzińcu Kommisji”. Obie te szubienice stały niewątpliwie gdzieś przed Pałacem Krasińskich. Gdy został on w roku 1764 zakupiony przez Rzeczpospolitą, zaczęto go nazywać właśnie Pałacem Rzeczypospolitej, ale ponieważ ulokowały się w nim różne instytucje państwowe, zwane Komisjami; Komisja Wojskowa, Komisja Skarbu, Komisja Marszałkowska używano wówczas (i jeszcze w wieku XIX) również nazwy Pałac Komisji. Teren między Pałacem Komisji, budynkiem, w którym mieścił się Teatr Narodowy (wybudowanym w roku 1779), oraz ulicą Długą (czyli obecny Plac Krasińskich), nazywany zaś był Dziedzińcem Komisji, a więc właśnie tak jak nazwał go ksiądz Meier. Niekiedy, zamiast o Dziedzińcu Komisji, mówiono, trochę niejasno, o miejscu koło Komisji albo przy Komisji, i taką formę nazwy spotykamy w Estetyce miasta stołecznego Warszawy Antoniego Magiera; pisząc o rozbiórce bram miejskich "dla rozszerzenia przejazdu”, wymieniał on rozebraną (pod rządami Prusaków) bramę "przy Komisji od ulicy Długiej, przy dawnej głównej straży pontynierów”. To, że te dwie szubienice Meiera, czwartą i piątą, mamy jako tako ulokowane (gdzieś między Pałacem Komisji a Teatrem Narodowym; trzeba tylko pamiętać, że nie było wówczas tych dwóch empirowych żeliwnych studni, które stoją tam obecnie; i że od strony ulicy Długiej i wylotu ulicy Miodowej była brama i kawałek muru), to więc, że te szubienice możemy tam jako tako umieścić, sprawy jednak nie załatwia. Komisji i Dziedzińca przed Komisją; oraz stojących tam dwóch szubienic; nie znalazłem bowiem w żadnej innej relacji dotyczącej wydarzeń 28 czerwca. To, co dla czytelników "Gazety Patriotycznej” było z pewnością oczywiste; gdzie stały szubienice; czy przed wejściem do Pałacu Komisji, czyli Pałacu Krasińskich, czy bliżej wejścia do Teatru Narodowego; czy przy bramie prowadzącej na Długą i Miodową; i kto na nich wisiał; dla nas pozostaje zagadką. Szubienice na Dziedzińcu Komisji wyglądają więc na trochę chwiejne; może również, jak ta bernardyńska, były podparte szablami, może nawet ksiądz Meier jedną z nich podparł własną szablą, ale mam tu na myśli nie tyle ich chwiejną jakość, ile ich chwiejne istnienie. Może uda mi się jeszcze coś znaleźć na ten temat; jakąś relację o szubienicznych wydarzeniach, które rozegrały się na Dziedzińcu Komisji.

Rozdział "9 MAJA; PROCES"

Kiedy rano 9 maja Józef Wybicki (ten, który trzy lata później napisał słowa pieśni Jeszcze Polska nie umarła) obudził się i stanął w oknie; a mieszkał wtedy, wyprowadziwszy się z Szerokiego Krakowskiego Przedmieścia, w Rynku Miasta Starej Warszawy, po jego zachodniej stronie, tej, którą nazywa się teraz stroną Kołłątaja; kiedy więc Wybicki, o świcie tego dnia, stanął w oknie, zobaczył, że naprzeciw jego okien, wzdłuż frontowej ściany Ratusza, stoją szubienice. "Przy wschodzie słońca; pisał potem w pamiętniku zatytułowanym Życie moje; obaczyłem trzy wystawione na Rynku szubienice, z których jedna w samych drzwiach Ratusza, którymi na obrady wchodziliśmy, wkopana była, czwartą wystawiono przed kościołem Bernardynów na Krakowskim Przedmieściu”. Wokół szubienic już o świcie, może nawet przed świtem zgromadzili się ci, którzy, ustawiwszy przed Ratuszem maszyny śmierci, oczekiwali na dalszy ciąg wydarzeń. "Już kilka tysięcy gminu uzbrojonego cały Rynek zaległo”. Tę obserwację Wybickiego; że to było "kilka tysięcy gminu”; poświadczają rysunki Jean Pierre Norblina, przedstawiające wydarzenia 9 maja. Widzimy na nich, wokół Ratusza i pod domami stojącymi przy Rynku, także na dachu otaczających Ratusz kramów, ogromny zbity tłum, głowa przy głowie, co najmniej kilka tysięcy osób, jeśli nie więcej. Antoni Trębicki w swoim pamiętniku O rewolucji roku 1794 twierdził nawet (ale chyba trochę przesadzając), że tłum był znacznie liczniejszy, zebrało się tam nie kilka, lecz "kilkadziesiąt tysięcy motłochu, uzbrojonego w kosy i piki, żelaza, pałasze, siekiery na drągach osadzone”. Wybicki, który był konsyliarzem Rady Zastępczej Tymczasowej (uprawniało go to do noszenia na lewym przedramieniu chustki z pąsowej krepy, która była czymś w rodzaju przepustki umożliwiającej bezpieczne poruszanie się po mieście), widząc, co się dzieje i na co się zanosi, udał się natychmiast do Ratusza, gdzie Rada, pod przewodnictwem prezydenta Warszawy, Ignacego Wyssogoty Zakrzewskiego, zbierała się na swoje posiedzenia. Rada Zastępcza Tymczasowa była poprzedniczką powołanego nieco później insurekcyjnego rządu, który nosił nazwę Rady Najwyższej Narodowej.

Przechodząc przez Rynek, Wybicki był może świadkiem sceny, którą opisało potem kilku pamiętnikarzy; pod Ratuszem, na wielkiej beczce, nazywanej okseftem, stał Kazimierz Konopka i przemawiał do uzbrojonego tłumu, wzywając do powieszenia zdrajców. Konopka, który miał wtedy dwadzieścia pięć lat, był człowiekiem księdza Hugona Kołłątaja; wprzód pracował u niego jako kopista, potem był kimś w rodzaju sekretarza do szczególnych poleceń. Może dlatego, że Kołłątaj wykorzystywał go (pewnie dlatego, że agresywnie i skutecznie przemawiał) do działań propagandowych, i to jeszcze w czasach Sejmu Czteroletniego; Konopka był w Warszawie bardzo popularny. Ponieważ mieszkał przy Rynku, w kamienicy Barssa (niemal dokładnie vis-a-vis Wybickiego, ale po drugiej, wschodniej stronie, za Ratuszem), mieszkańcy Starego Miasta mówili o nim z czułością "nasz patriota”. "Trybunę sobie zrobiwszy z okseftu; pisał Wybicki; naprzeciw Ratusza do odurzonego ludu ziewa mordy i pożogi: Ojczyzna, zapieniony krzyczy, chce kary na swych zdrajców”. Widzimy, jak ponad okseftem oraz tysiącem siekier na drągach i pałaszy podskakuje mała zielona kokardka, którą Konopka związuje z tyłu swoje rude włosy schowane w czarnym kitąjkowym woreczku; tworzy to coś w rodzaju ogona, raczej wiewiórczego czy kociego, niż końskiego.

Przemówienie Konopki było prawdopodobnie dość długie, ale zapamiętano z niego właściwie tylko to; że domagał się ukarania zdrajców lub (to byłaby znaczna różnica) wzywał lud do ich ukarania. O Konopce przemawiającym z beczki pod Ratuszem mowa jest też w Drugim pamiętniku Kilińskiego. Wydaje się jednak, że dzielny szewc, opisując tę scenę, miał na uwadze jedynie swoją własną chwałę i z tego właśnie powodu wydarzenia tego dnia albo trochę mu się poplątały, albo sam, chcąc wypaść jak najlepiej, trochę je poplątał. Kiliński twierdził mianowicie, że Konopka odczytał; nie z beczki, lecz ze stołka; czteropunktową rezolucję, którą on, Kiliński, uprzednio ułożył, a której adresatem był prezydent Wyssogota Zakrzewski. "Tak ja zaraz dobyłem z zanadrza owe nadmienione tu cztery punkta, które byłem sobie w domu napisał, a kazawszy wynieść na ulicę stołek i kazałem wleźć sekretarzowi Konopce na niego i głośno czytać, tak aby lud stojący mógł dobrze słyszeć i rozumieć”. Czteropunktową rezolucja Kilińskiego, której tekst znajduje się w Drugim pamiętniku, jest najprawdopodobniej w całości (podobnie jak stołek przed Ratuszem) zmyślona, nie ulega natomiast wątpliwości, że prezydentowi Wyssogocie Zakrzewskiemu, kiedy o godzinie ósmej rano wchodził do Ratusza, wręczono jakiś papier, na którym spisane były, w pięciu punktach, żądania tłumu. Mówi o tym list Zakrzewskiego do Kościuszki, w którym prezydent późnym wieczorem 9 maja, a więc wtedy, kiedy było już po wszystkim; zdawał Naczelnikowi sprawę z wydarzeń tego dnia. "Po godzinie ósmej z rana; czytamy w tym liście; poszedłem na Ratusz. Tam od niezliczonego ulice i rynek napełniającego, ludu, raz okrzykiem, drugi raz naleganiem o karę na zdrajców Ojczyzny witanym byłem. Przed wnijściem do Ratusza przy perorze 5 punktów od ludu sobie podanych miałem, z których 4, że ułatwiłem dyspozycjami memi lub rezolucjami Rady, łatwo mi było odpowiedzieć”. Jaka była treść tych czterech żądań, nie wiadomo, żądanie piąte mówiło, jak pisał w liście Zakrzewski, "ażeby Ożarowskiego, Zabiełłę, Ankwicza i Kossakowskiego wieszać”. Autora tych pięciu punktów "od ludu” nie sposób ustalić, ale z pewnością nie był nim Kiliński można przypuszczać, że żądania układał raczej ktoś z ludzi Kołłątaja, może Konopka, a może ktoś inny. Czterech oskarżonych (można ich też nazwać skazańcami, bowiem, zważywszy na oczekujące na nich szubienice, dla wszystkich było rzeczą oczywistą, że zostaną skazani i straceni) dostarczono z Prochowni (czyli z Wieży Prochowej u zbiegu ulicy Mostowej z ulicą Rybaki) na Rynek gdzieś między godziną ósmą a dziewiątą, może nawet dziesiątą. Byli to (zgodnie z żądaniem, które otrzymał przy drzwiach Ratusza Wyssogota Zakrzewski, ale niewątpliwie także zgodnie z jakimiś wcześniejszymi ustaleniami czy uzgodnieniami): biskup inflancki Józef Kossakowski; hrabia Józef Ankwicz, marszałek Rady Nieustającej (najwyższego organu państwowego Rzeczypospolitej); Józef Zabiełło, marszałek Generalności Litewskiej (litewskiego odpowiednika Konfederacji Targowickiej) i hetman polny litewski; generał Piotr Ożarowski, konsyliarz Konfederacji Targowickiej, hetman wielki koronny, a także, przed wybuchem insurekcji, komendant garnizonu warszawskiego.

Jak powiedziałem, tych czterech przywieziono lub przyprowadzono na Rynek między godziną ósmą a dziesiątą, może nieco wcześniej albo nieco później. Choćby trochę dokładniejsze oznaczenie godziny, o której rozpoczął się proces, wydaje się niemożliwe; ta niepewność dotycząca czasu ma zaś swoje źródło w tym, że żadna z relacji nie przedstawia w sposób wystarczająco jasny kolejności wydarzeń. Jedyna wyraźna (ale zarazem mało konkretna) wskazówka w tej kwestii znajduje się w Raporcie o egzekucji Ożarowskiego i innych, pod którym to tytułem umieszczony został w Protokole czynności Rady Zastępczej Tymczasowej z 9 maja opis i egzekucji, i procesu, i innych jeszcze wydarzeń tego dnia. "W porze zwykłej sesji Sądu Kryminalnego; czytamy tam; tysiące ludu napełniły pobliższe Ratusza ulice; sprowadzeni zostali zbrodniarze z miejsc detencji swojej pod strażą obywatelską i dostawieni bezpiecznie do Sądu, któremu ich przestępstw poruczony został rozbiór”. Gdybyśmy jeszcze wiedzieli, o której godzinie rozpoczynały się na Ratuszu zwykłe sesje Sądu Kryminalnego dla Księstwa Mazowieckiego, moglibyśmy ustalić, o której Ankwicz, Ożarowski, Kossakowski i Zabiełło znaleźli się na Rynku. Jak wyglądał orszak idący przez Nowomiejską lub przez Brzozową na Ratusz; złowieszczą drogą, która otwierała się przed nim między szablami, kosami, pikami i siekierami na drągach (szable, nawet ogromną ilość szabel, widzimy też na rysunkach Norblina); można sobie wyobrazić na podstawie tego, co pisał Karol Wojda w swojej książce O rewolucji polskiej w roku 1794. "Ożarowski, siedemdziesięcioletni starzec; mówi opowieść Wojdy; z powodu słabości w krześle przyniesiony. … Ankwicz i Zabiełło trzymając kapelusze w ręku na wszystkie strony ludowi kłaniali się …. Biskup Kossakowski ze spuszczonymi oczami, nachylony przechodził szeregi ludu”. Jeśli chodzi o wiek hetmana Ożarowskiego, to Wojda trochę przesadził, bo starzec ten miał wówczas pięćdziesiąt trzy lata.

Ciekawe (nawet ciekawsze niż to krzesło, w którym siedział i w którym został potem powieszony Ożarowski) wydają mi się trójgraniaste kapelusze Ankwicza i Zabiełły; to, że nie zapomnieli o nich, wychodząc z podziemnych lochów Prochowni (dzień był ciepły, wiosenny, więc mogli obyć się bez kapeluszy), świadczy chyba o tym, że nakrycie głowy było wówczas czymś ważnym; może tricorne lub bicorne z przypiętym do niego postrzępionym piórkiem to było coś w rodzaju znaku, który mówił, jakie miejsce w społeczności przypada temu, kto nosi taki kosztowny i efektowny kapelusz. Pojawia się tu pytanie, w jaki sposób podjęta została decyzja, że 9 maja osądzeni i powieszeni zostaną Ożarowski, Ankwicz, Zabiełło i Kossakowski; właśnie oni i już nikt inny. To znaczy; kto i gdzie o tym zadecydował. Można (biorąc pod uwagę list Wyssogoty Zakrzewskiego do Kościuszki) uznać, że decyzję tę podjął lud, który zebrał się pod Ratuszem. Albo że podjął ją tamże Konopka, który uprzednio może z kimś się w tej sprawie skonsultował. Ale mnie wydaje się to bardzo wątpliwe; wszystko, już od tej chwili, kiedy Wybicki, obudziwszy się o świcie, zobaczył szubienice pod swoimi oknami, a nawet wcześniej, już od tych godzin nocnych, godzin przed świtaniem, kiedy stawiano szubienice przed Ratuszem i na Krakowskim Przedmieściu, wyglądało przecież tak, jakby było przygotowywane właśnie dla tych czterech. Julian Ursyn Niemcewicz, zresztą potępiający (jako człowiek kulturalny i należący do ówczesnej elity) spontaniczne wieszanie, twierdził później w Pamiętnikach czasów moich, że Ankwicz, Ożarowski, Zabiełło i Kossakowski to byli "przedniejsi zdrajcę ojczyzny”. To oczywiście prawda, ale równie przednich albo tylko troszeczkę mniej przednich zdrajców było wówczas w warszawskich więzieniach co najmniej stu kilkudziesięciu; wszyscy oni zostali czy to schwytani przez lud w pierwszych dniach insurekcji, czy to aresztowani trochę później na rozkaz Kościuszki, czy to (jak Ożarowski i Ankwicz) wydani Radzie Zastępczej Tymczasowej przez króla, który; bojąc się, że sam zostanie uznany za przedniejszego zdrajcę; nie chciał przechowywać u siebie na Zamku tych, którzy ukryli się tam 17 i 18 kwietnia. W dwóch Pałacach Rzeczypospolitej, Bruhlowskim i Krasińskich, w Wieży Prochowej, w Arsenale, w Kordegardzie Marszałkowskiej i w kilku zamienionych na więzienia klasztorach chętni do wieszania mieli więc wówczas do dyspozycji różnych atrakcyjnych kolaborantów, szpiegów i agentów, i każdemu z nich, z równą łatwością co tym czterem wybranym, można było udowodnić, że brał pieniądze i przyjmował prezenty albo od któregoś z kolejnych ambasadorów rosyjskich, albo bezpośrednio z Petersburga. Wcześniej czy później tych czterech, Ankwicza, Ożarowskiego, Zabiełłę i Kossakowskiego, i tak by oczywiście powieszono, więc może nie warto się nad tym zastanawiać, dlaczego to właśnie ich wybrano. Ktoś; w nocy z 8 na 9 maja; musiał jednak zadecydować o tym, że ludowi, żądającemu sprawiedliwości, czyli egzekucji, zostaną wydani ci czterej; a nie jacyś inni czterej. I to właśnie jest ciekawe; kto to był? I gdzie; jak byśmy dziś powiedzieli: na jakim szczeblu; zapadła ta decyzja? To bardzo trudne pytanie i chyba nie da się na nie odpowiedzieć. Decyzję taką mógłby podjąć Kościuszko, ale Kościuszki nie było w Warszawie. Mogliby ją podjąć; wspólnie albo każdy z osobna; Hugon Kołłątaj i Ignacy Potocki, ale także ich nie było jeszcze w Warszawie. Podobno byli natomiast w Warszawie jacyś agenci przysłani przez Kołłątaja z obozu Kościuszki i oni to mieli spowodować, na polecenie swojego patrona, wydarzenia, do których doszło 9 maja. Były to jednak tylko plotki, które wtedy krążyły po Warszawie i które później, już po upadku insurekcji, były powtarzane przez wrogów Kołłątaja.

Z Listu do przyjaciela odkrywającego wszystkie czynności Kołłątaja, napisanego w roku 1795 przez Aleksandra Linowskiego (ale wydanego anonimowo), dowiadujemy się, że to właśnie Kołłątaj "wysłał po cichu emisariuszów do Warszawy, którzy poruszeniem ludu nasiona nierządu gotowali” i że ci emisariusze wywołali "pierwsze ludu poruszenie, w którym wiadomych czterech zbrodniarzy powieszono”.

Brzmi to nawet dość prawdopodobnie, ale jeśli tak właśnie było, to przecież jest też rzeczą oczywistą, że ci agenci Kołłątaja, wysłani przez niego do Warszawy w celu sprowokowania jakiejś awantury czy (ujmując to trochę ładniej) jakiegoś ludowego tumultu, mogli doprowadzić do wieszania, ale nie mieli żadnych możliwości, żeby zadecydować o tym, kto zostanie powieszony. Główną rolę w wydarzeniach tego dnia; to znaczy: rolę kogoś takiego, kto próbuje kierować i nawet jakoś kieruje takimi wydarzeniami, którymi z natury rzeczy kierować się nie da; odgrywał prezydent Wyssogota Zakrzewski. Czy to on wybrał czterech takich, którzy nadawali się do powieszenia? Jak powiedziałem; chyba nie ma na to pytanie odpowiedzi. Można tu tylko powiedzieć, że Zakrzewski był uwielbiany przez lud Warszawy nie tyle ze względu na swoje umiejętności polityczne, ile dlatego, że uważano go powszechnie za człowieka łagodnego, nawet za człowieka wielkiej dobroci a także wielkiej szlachetności. Jeśli rzeczywiście był takim człowiekiem, to z 8 na 9 maja miał bardzo ciężką noc, bo wiedząc, że to, co ma się stać, jest nieuniknione, musiał dokonać jakiegoś wyboru. Za maską łagodności, dobroci oraz szlachetności mógł się oczywiście kryć ktoś zimny i bezwzględny, kto wiedział, że narodowa insurekcja, jeśli chce zwyciężyć, musi być krwawa i okrutna. Nim rozpoczęło się posiedzenie Sądu Kryminalnego, uzbrojony tłum wdarł się do wnętrza Ratusza. Musieli tam być, przy głównym wejściu, jacyś wartownicy, ale jeśli byli, to oczywiście uciekli. Jak powiedziałem, kolejność wydarzeń jest trudna do ustalenia i również w tym wypadku nie wiadomo, czy tłum znalazł się w pomieszczeniach Ratusza jeszcze przed sprowadzeniem na Rynek Ankwicza, Ożarowskiego, Zabiełły i Kossakowskiego, czy wszedł tam razem z nimi. Wydaje mi się, że bardziej prawdopodobna jest ta druga możliwość. "Wtem i on [Konopka] pisał Wybicki; i druga poczwara, niejaki ksiądz Meier z podobnymi sobie, z gołymi pałaszami, nabitymi pistolety, szturmują drzwi naszej izby, którą gdy przymuszeni byliśmy otworzyć, jak wylew jaki spieniony nas zatopił”. Z dalszego ciągu opowieści Wybickiego wynika, ale trochę niejasno, że właśnie wtedy (i dopiero wtedy), kiedy zgromadzony na Rynku tłum wtargnął do Ratusza, Rada Zastępcza Tymczasowa, zmuszona do pertraktacji, postanowiła zwołać Sąd Kryminalny i przekazać mu sprawę czterech oskarżonych. "Powstała wreszcie cała Rada, iż przyprowadzeni aresztanci być mogą jako zdrajcy śmierci godni, ale należy, aby ich sąd kryminalny sądził i na nią, gdy zasłużyli, skazał. … Któż tę scenę opisze! Zadziwione herszty naszą rezolucją pozwolili na sąd. W momencie sąd kryminalny naprzeciw naszej izby się zgromadził i tak zachowaną najmniej jakąś formalnością wydarliśmy z rąk krwi chciwych aresztantów, których sąd na śmierć skazał”. Zdanie to jest trochę niejasne; nie chodzi tu oczywiście o to, że Kossakowski, Ankwicz, Zabiełło i Ożarowski byli chciwi krwi, lecz o to, że Rada Zastępcza, oddając sprawę do rozpatrzenia Sądowi Kryminalnemu, trochę przedłużyła im życie. Choć władzy udało się w ten sposób poskromić pospólstwo i prawo zatriumfowało na chwilę nad bezprawiem ("zakończyła się ta pierwsza scena krwawa z ocaloną nieco powagą rządu”), Wybicki rozumiał, że triumf władzy i prawa będzie krótkotrwały.

Jego zdaniem, nie tylko on, ale wszyscy członkowie Rady Zastępczej Tymczasowej pojęli, pertraktując z rozwścieczonym tłumem, że "wkrótce najpiękniej zaczęta rewolucja nasza, w zamiarze najświętszym zawiązana, weźmie postać barbarzyńskiej rzezi i nadludzkiej zgrozy, jaką się zhańbiła na zawsze rewolucja francuska”.

Choć Wybicki był na Ratuszu i uczestniczył w rokowaniach, chyba nie najlepiej to wszystko zapamiętał, bowiem wygląda na to, że wydarzenia przebiegały trochę inaczej, niż przedstawiał to w swoim pamiętniku. Całą tę skomplikowaną (pod względem prawnym) procedurę z powołaniem Sądu Kryminalnego i zleceniem mu przeprowadzenia sprawy czterech oskarżonych wymyślił prawdopodobnie nieco wcześniej; jeszcze w nocy z 8 na 9 maja lub wczesnym rankiem 9 maja; prezydent Wyssogota Zakrzewski. Jeśli tak właśnie było, to trzeba powiedzieć, że był to nie tylko człowiek wielkiej dobroci, lecz także przewidujący i zręczny polityk, który (w tej sprawie) miał tylko jeden cel; nie chodziło mu ani o życie tych czterech, którzy i tak musieli zostać powieszeni, ani o ten szalejący na Rynku tłum, który i tak musiał wreszcie się rozejść, ani o tego Konopkę z jego skaczącą zieloną kokardką, który i tak musiał wreszcie zleźć z okseftu chodziło mu tylko o to i tylko to chciał osiągnąć (i osiągnął), żeby narodowa insurekcja Polaków była legalna i nie stała się nielegalna. Kłopot natury prawnej polegał na tym, że zgodnie z Aktem Powstania Narodowego ogłoszonym przez Kościuszkę w Krakowie (w dniu wszczęcia insurekcji) "przestępstwa zdrady krajowej” (popełnione w przeszłości) miały zostać osądzone, w nieokreślonej przyszłości, przez Sąd Najwyższy Kryminalny. Ponieważ Sąd Najwyższy Kryminalny do 9 maja nie został powołany do istnienia, Ankwicz, Ożarowski, Zabiełło i Kossakowski, jako "osoby winne przestępstwa zdrady krajowej” (cytuję tu i trochę upraszczam rozumowanie, które w zawiłym piśmie przedstawiła 9 maja Rada Zastępcza Tymczasowa), powinni zostać postawieni przed jakimś innym sądem. To jednak nie było możliwe, bowiem działający w Warszawie Sąd Kryminalny dla Księstwa Mazowieckiego był z kolei kompetentny "tylko co do przestępstw przeciw Powstaniu Narodowemu zdarzyć się mogących”, a takich przestępstw (jak uważano) żaden z czterech oskarżonych nie popełnił (a jeśli popełnił, to nie na pewno). Rada Zastępcza Tymczasowa podjęła więc decyzję (trudno powiedzieć, czy miała do tego prawo) rozszerzającą kompetencje Sądu dla Księstwa Mazowieckiego; "dalszym intrygom chcąc założyć tamę, a przestępstwa ich nadto znajdując widoczne i jawne, Sąd Kryminalny Księstwa Mazowieckiego upoważnia, iżby przeciw osobom Ankwicza, Ożarowskiego, Kossakowskiego, Zabiełły … stosowną do ich zbrodni i przestępstw niezwłocznie wyrokiem swym wymierzył karę”. Stało się to oczywiście na wniosek prezydenta Wyssogoty Zakrzewskiego; w jego wieczornym liście do Kościuszki czytamy: "zabezpieczyć więc dla obwinionych sąd i dostawić ich osoby do sądu starałem się, ażeby supplicium nie było antę judicium”. Prezydent Warszawy zadbał też o to, żeby Sąd Kryminalny dla Księstwa Mazowieckiego otrzymał odpowiednie dowody, które mógłby zużytkować wydając wyrok. Działała już wówczas Deputacja do Rewizji Papierów; zajmowała się ona badaniem archiwum Igelströma, to znaczy czytaniem papierów, których rosyjski ambasador nie zdołał, wycofując się z Warszawy, zabrać ze sobą, i które 18 kwietnia, trochę nadpalone, wpadły w ręce zdobywców ambasady przy ulicy Miodowej. Te właśnie papiery (oczywiście to, co dotyczyło w nich czterech oskarżonych) Wyssogota Zakrzewski polecił przekazać z Deputacji do Sądu Kryminalnego. Mówi o tym tenże wieczorny list do Kościuszki. "Rewersa i listy z branych pensji zagranicznych z archiwum Deputacji do rewizji papierów wyznaczonej temuż Sądowi przesłane zostały, który bardzo wiele znalazł konwikcji w tychże papierach, równie i dobrowolnym tych łotrów wyznaniu, do odjęcia im życia”. Wszystko to; i te zabiegi wokół papierów z archiwum Igelströma, i to rozszerzenie kompetencji Sądu Kryminalnego; świadczy, że Wyssogota musiał pracować nad tą sprawą jeszcze przed świtem. Może przewidując lub wiedząc, co się wydarzy; pracował nad nią już poprzedniego dnia. Nie można było tego wszystkiego załatwić w ciągu kilkunastu minut, w Ratuszu zdobytym przez uzbrojony lud, bowiem takie działania wymagały po prostu pewnego czasu; choćby do namysłu. Musiały też chyba być z kimś konsultowane, jako że wydaje się mało prawdopodobne, żeby prezydent Warszawy działał sam i bez żadnego wsparcia; to byłoby zbyt ryzykowne. Proces odbył się; jak informuje Diariusz króla Stanisława Augusta podczas powstania w Warszawie 1794 roku; "w dolnej sali ratuszowej”. Żaden opis tej sali nie jest, o ile mi wiadomo, znany. Niczego nie da się więc na ten temat powiedzieć; ani na którą stronę Rynku wychodziły okna, ani z której strony wpadało tam światło słońca, ani gdzie siedzieli oskarżeni, przy drzwiach czy pod oknami, ani czy w czasie procesu byli tam obecni, poza oskarżycielami i sędziami, także ludzie z siekierami na drągach.

Ponieważ była to sala na parterze, ci z siekierami mogli stać (i na pewno stali) pod oknami. Zaglądali w okna, uśmiechając się do oskarżonych i pokazując im swoje siekiery. Raczej właśnie tak należy to sobie wyobrażać, bowiem Diariusz królewski mówi, że proces toczył się "przy zamkniętych drzwiach”; ludu, który wdarł się do Ratusza, nie wpuszczono więc chyba na salę. Lub może udało się go namówić do opuszczenia Ratusza. Według Stanisława Augusta, cały proces trwał zaledwie półtorej godziny, co jednak wydaje się mało prawdopodobne; "półtory godziny byli przed trybunałem”. W Protokole czynności Rady Zastępczej Tymczasowej z 9 maja mowa jest o trzech godzinach z kawałkiem; "trzy godzin przeszło Sąd rozbiorem ich przestępstw zatrudniał się”. Jeszcze inaczej przedstawiał to Wyssogota Zakrzewski w liście do Kościuszki. “W ubiegu czterech godzin; pisał; ci zbrodniarze sprowadzeni, wyindagowani, osądzeni i obwieszeni zostali”. Gdybyśmy zatem, jako początek tych wydarzeń, przyjęli godzinę ósmą (kiedy Wyssogota Zakrzewski wszedł na Ratusz), to wszystko skończyłoby się koło dwunastej. Ponieważ (jak się później przekonamy) wieszanie zakończyło się dopiero koło czwartej po południu, może nawet po czwartej, Zakrzewski, pisząc o czterech godzinach, ich "ubiegu”, musiał mieć na myśli sam proces, może także późniejsze wydarzenia; ale jeśli tak, to tylko te pod Ratuszem. Można więc przyjąć, że proces trwał od trzech do, co najwyżej, czterech godzin. Czterej oskarżeni sądzeni byli kolejno. Przedstawiano im papiery dostarczone przez Deputację Rewizyjną i każdy z nich wypowiadał się na temat tego, co było w papierach; tych, jak byśmy dziś powiedzieli, kwitach.

"Rozpoczęty więc został; mówi relacja w Protokole czynności Rady Zastępczej przez publicznych oskarżycielów naprzeciw najpierwszemu z nich Ożarowskiemu sądowy proces, a następnie i przeciw innym. … Każdy z nich w szczególności przywołany do Sądu nie miał wzbronionego usprawiedliwienia; tłumaczyli się wszyscy w obszernych głosach”. Wiele wskazuje na to, że sądzono pośpiesznie i pobieżnie; co zresztą, zważywszy na obecność (pod drzwiami i pod oknami) ludzi z siekierami i pałaszami, było nieuniknione. "Pytano ich tylko; pisał Karol Wojda; czyli odczytane im dowody są ich dziełem … i natychmiast wyrok ogłoszono”. Wojda miał tu na myśli ogłoszenie wyroku przez jego odczytanie przed Ratuszem, bowiem ci, którzy nie byli obecni tego dnia na Rynku, mogli się z nim zapoznać dopiero po sześciu tygodniach; pod koniec czerwca. Wtedy to bowiem "Korrespondent Narodowy i Zagraniczny” ogłosił w swoim numerze 49 (z 21 czerwca) pełny tekst wyroku pod tytułem Kopia Dekretu przez Sąd Kryminalny ferowanego Roku 1794, dnia 9 Maja i tegoż dnia do exekucyi na osobach Ożarowskim, Ankwiczu, Zabielle i Kossakowskim w Warszawie przywiedzionego. To opóźnienie (trochę dziwne) można by tłumaczyć tym, że 9 maja koło południa wyrok, napisany pośpiesznie i byle jak, nie nadawał się jeszcze do ogłoszenia w gazetach i trzeba było nad nim trochę popracować. Ale jest to oczywiście tylko mój domysł.

‘W Dekrecie, wydrukowanym w "Korrespondencie Narodowym i Zagranicznym”, znajdujemy następujące zarzuty, które "oskarżyciele publiczni Sądu Kryminalnego Xięstwa Mazowieckiego z Urzędu czyniący przeciwko Piotrowi Ożarowskiemu, Józefowi Ankwiczowi, Józefowi Zabielle i tegoż imienia Kossakowskiemu Xiędzu” przedstawili "więźniom stawionym osobiście”. Zarzut pierwszy; i najważniejszy mówił, że oskarżeni "zupełnie i całkowicie na usługi potencji zagranicznej Rossyjskiej zaprzedali się”, a niektórzy z nich pobierali; nawet "nie wzdrygali się” pobierać; "pensje od Dworu Petersburskiego”. Kwitów, które Deputacja Rewizyjna znalazła w archiwum Igelströma, było prawdopodobnie niewiele i były one (jak można przypuszczać) niekompletne, bowiem z czterech oskarżonych Sąd Kryminalny oskarżył o pobieranie rosyjskich pensji tylko dwóch; Ożarowskiego i Kossakowskiego, przedstawiając im "kwity własną ich ręką podpisane, a z ogromnego zaboru papierów w mieszkaniu generała rosyjskiego Igielstroma zostawionych szczęśliwym zdarzeniem w początkach ich rewizji wyciągnione”. Wedle tych kwitów hetman wielki koronny pobrał "najprzód pod dniem 20tym Czerwca 1789 na pensją (łaskawie jak wyraził) wyznaczoną rachując od dnia 1 Stycznia do dnia ostatniego Czerwca czer. zł. 1000, po wtóre pod dniem 30 Marca 1790 na pensją od dnia 1 Stycznia podobnież do ostatniego Czerwca także czer. zł. 1000”. Pobory biskupa inflanckiego były, wedle kwitów, trochę niższe, bowiem wziął on z ambasady "najprzód pod dniem 28 czerwca 1789 r. za kwartał zeszły czer. zł. 750, tudzież pod dniem 5 stycznia roku 1790 za kwartał w ten czas bieżący podobnie czer. zł. 750”. To, że o branie pieniędzy od obcej potencji można było oskarżyć tylko hetmana i biskupa, nie miało większego znaczenia, bowiem następne zarzuty, równie poważne, wysunięte zostały wobec wszystkich oskarżonych. Zarzut drugi dotyczył Konfederacji Targowickiej; Ankwicza i Ożarowskiego oskarżono o przystąpienie "do związku Targowickiego”, Kossakowskiego i Zabiełłę o to, że "podobny związek w prowincji litewskiej z osób sobie zobowiązanych i sług utworzyli”. Zarzut trzeci mówił, że czterej oskarżeni "zwołania Sejmu Grodzieńskiego stali się sprawcami”, a działając za pieniądze; “zaświadcza to znowu znaleziony w namienionym wyżej zaborze papierów przez generała Igielstroma zostawionych regestr w języku ruskim pisany”; "narzędziem i przyczyną stali się, że Kraj Polski i tak już dosyć pierwszym zaborem ściśniony na nowo z obszernych Prowincji [został] ogołocony”. Zarzut czwarty miał związek z tytułami i funkcjami, które oskarżeni bezprawnie sobie przywłaszczyli i na podstawie których obrabowali skarb Rzeczypospolitej; "znaczne summy z skarbów Rzpltey pod różnymi wymyślanymi pozorami, jako to: Ożarowski pod tytułem Regimentarza, Zabiełło pod tytułem Marszałka zastępcy, Ankwicz z powodu sprawowanego w Danii poselstwa ciągnęli i odbierali, a nawet innym na uszkodzenie skarbu … dopomagali”. Zarzut piąty i ostatni był właściwie identyczny z zarzutem pierwszym i tylko trochę inaczej go sformułowano. Mówił on, że oskarżeni "aż do momentu pojmania onych interesom Dworu, od którego płatnymi zostali, przychylnymi, a szczęściu krajowemu nieprzyjaznymi byli”, bowiem "do wielu bardzo szkodliwych Krajowi czynności … zgoła do uskutecznienia we wszystkim woli i rozkazów Ministra wspomnionego [Igelströma] najwięcej przyłożyli się”. Konkluzja wyroku była taka.

"Sąd Kryminalny z takowych dowodów onych … za nieprzyjaciół Ojczyzny i zdrajców Rzpltey uznaje i ogłasza, oraz od wszelkiej czci, sławy i Obywatelstwa odsądza, a jako niegodnych społeczeństwa ludzkiego, i owszem onemu wielce szkodliwych, na śmierć wskazuje”. Dekret przez Sąd Kryminalny ferowany określał też miejsce i sposób wykonania wyroku; "aby tyle razy rzeczeni: Ożarowski, Ankwicz, Zabiełło w Rynku Miasta Starej Warszawy, a zaś Józef Kossakowski po dopełnieniu zwykłej degradacji na Krakowskim Przedmieściu na szubienicach tamże wystawionych natychmiast przez Mistrza sprawiedliwości powieszonymi zostali”. Po zakończeniu procesu skazańcom pozwolono się wyspowiadać. Odbyło to się w tejże sali na parterze; jak pisał w swoim Diariuszu Stanisław August, "tam odbyli spowiedź przed sprowadzonymi na ten cel oo. kapucynami”. Ciekawą wiadomość na ten temat mamy w Protokole czynności Rady Zastępczej. Mowa tam jest o tym, że lud "pierwszym był do usposobienia łatwości zbrodniarzom usprawiedliwienia się przed Bogiem” oraz "patrzał z uszanowaniem na dopełnioną przez wszystkich spowiedź”. Skazańcy wyraźnie jednak nadużywali cierpliwości ludu, zmuszając go do asystowania przy spowiedzi "nawet przez niektórych po dwakroć ponowionej”.

Dlaczego Ożarowski, Ankwicz, Zabiełło i Kossakowski (dwaj lub trzej z nich) spowiadali się dwukrotnie, da się wytłumaczyć chyba tylko tym, że na coś oczekiwali; to znaczy liczyli, że nastąpi jakieś szczęśliwe wydarzenie, coś takiego, co ocali im życie. Biorąc pod uwagę kilkutysięczny tłum, który otaczał Ratusz, trudno powiedzieć, co by to być mogło. Porządek prawny; dzięki pomysłom i wysiłkom Wyssogoty Zakrzewskiego; nie został naruszony, więc nie było powodu do interweniowania w jego obronie. Nie było zresztą wtedy w Warszawie żadnej siły, która mogłaby stanąć po stronie czterech zdrajców. Interwencja wojska gdyby król zdołał nakłonić do takiego ryzykownego posunięcia któregoś z oddanych mu generałów, Mokronowskiego albo Cichockiego; doprowadziłaby z pewnością do walk ulicznych. Jakąś interwencję króla, choćby w postaci nieśmiałej prośby o łaskę, skierowanej do Rady Zastępczej Tymczasowej, też trudno sobie wyobrazić; szczególnie po wydarzeniach poprzedniego dnia, kiedy to zanosiło się na to, że Stanisław August zostanie wyciągnięty z karety i uśmiercony (rozszarpany na kawałki jak trochę wcześniej młody Igelström) na placu przed Zamkiem. Król wolał więc milczeć. Jak twierdził później Wybicki, "nie ufając narodowi a przerażony przykładem króla francuskiego Ludwika XVI”, bał się, że będzie tego dnia piątym powieszonym. Wyrok; prawdopodobnie zaraz po spowiedzi skazańców; został odczytany przed Ratuszem. W Diariuszu króla Stanisława Augusta znajduje się informacja, że zrobił to woźny Sądu Kryminalnego dla Księstwa Mazowieckiego; "po czym woźny ogłosił ludowi, że wyrok skazujący ich na śmierć wydanym został”. Możemy też wyobrazić sobie Kazimierza Konopkę, który, przykładając ostrze pałasza do gardła woźnego (widzimy strużkę krwi ściekającą po grdyce), zabiera mu papiery, wychodzi z Ratusza, wskakuje na okseft i odczytuje wyrok, robiąc przy tym długie pauzy między zdaniami; żeby było miejsce na wiwaty, gwizdy, piski i okrzyki. Znów; ponad obnażonymi pałaszami i siekierami na drągach; podskakuje zielona kokardka i wiewiórczy rudy ogonek w kitajkowym woreczku. O tym, że wyrok odczytano ludowi zebranemu na Rynku, mowa jest też w Protokole czynności Rady Zastępczej Tymczasowej z 9 maja; i z tegoż Protokołu czynności znana jest reakcja ludu. "Lud … powszechnym oklaskiem zatwierdził wyrok sprawiedliwy Sądu, zapatrując się z ukontentowaniem na karę winowajcom Ojczyzny wymierzoną”. Prawdziwy wyrok to były właśnie te oklaski; i zaraz po nich przystąpiono do wieszania. Jeśli chodzi o postrzępione piórko przy kapeluszu; myślę o tych kapeluszach, którymi, idąc na śmierć, kłaniali się zgromadzonej na Rynku publiczności hetman polny Zabiełło i marszałek Ankwicz to ciekawa wiadomość na ten temat znajduje się w Pamiętnikach sztabslekarza regimentu Działyńskich, Jana Drozdowskiego. Takie piórka były wtedy piekielnie drogie, nie wiem dlaczego, bowiem Drozdowski tego nie tłumaczy. "Pióro strzyżone białe, u góry rozstrzępione” do wojskowego kapelusza typu tricorne (faktycznie były to już wtedy kapelusze bicorne, zwyczajowo nazywane tricornami) kosztowało w roku 1794 jeden czerwony złoty, czyli trzeba było dać za nie całego złotego dukata.

Rozdział "TRUMNY W KLASZTORZE KAPUCYNÓW"

Okolice rosyjskiej ambasady w Pałacu Załuskich, która 17 i 18 kwietnia stała się twierdzą Igelströma, wyglądały wówczas nieco inaczej niż obecnie. Po drugiej stronie Miodowej, niemal vis-a-vis ambasady, stał (w tym samym miejscu, co teraz) kościół Kapucynów, ale między tym kościołem oraz kapucyńskim ogrodem i klasztorem a następnym budynkiem w stronę Senatorskiej, Pałacem Teppera (obecnie nieistniejącym), nie było żadnej ulicy. Teraz, ponad wykopem Trasy W-Z, jest tam uliczka Kapucyńska, schodząca ku alei Solidarności, ale w roku 1794, jak wynika z planów, mur otaczający kapucyński ogród i klasztor przylegał do ogrodu (lub podwórza) Pałacu Teppera. Ulica Kapitulna, która łączy Podwale z Miodową, przebiegała dokładnie jak teraz, ale jej wschodnia pierzeja nie była całkowicie zabudowana i znajdowało się tam jedno z wejść, przez które można się było dostać na teren rosyjskiej ambasady. Trochę inaczej wyglądała też, na tym właśnie odcinku, to znaczy w pobliżu Kapitulnej i kościoła Kapucynów, Miodowa; Pałac Załuskich (czyli ten budynek, gdzie teraz znajduje się wydawnictwo PWN) oddzielały od ulicy arkady, w których mieścił się rosyjski odwach i które zostały spalone w czasie walk. Teraz tych arkad nie ma; mniej więcej w tym miejscu jest trawnik. Miodowa inaczej też się nazywała; w ówczesnych, a nawet wcześniejszych taryfach nieruchomości warszawskich znajdujemy ją pod jej obecną nazwą, ale potocznie nazywano ją wówczas ulicą Kapucynów albo ulicą Kapucyńską.

Takiej właśnie nazwy użył Johann Jakob Patz, relacjonując w jednym ze swoich listów do Drezna wydarzenia, które miały miejsce w drugim dniu walk, 18 kwietnia.

"Dzień wczorajszy; pisał; był równie krwawy jak poprzedni. Kilka batalionów rosyjskich znalazło się na ulicy Kapucynów, by bronić domu generała Igelströma”.

Z listu tego dowiadujemy się również, że 18 kwietnia Igelström znalazł się w pewnej chwili po drugiej stronie Miodowej; "schronił się do klasztoru kapucynów, położonego naprzeciwko jego mieszkania”. Wydaje mi się, że Wacław Tokarz, który wydarzenia 17 i 18 kwietnia dokładnie zbadał, akurat tę wiadomość, bardzo ciekawą; wynika z niej, że rosyjski wielkorządca, zanim przedarł się z ambasady na Plac Krasińskich, zamierzał wydostać się z pułapki, w której znalazł się na Miodowej, jakąś inną drogą, może przez Daniłowiczowską i dalej przez Senatorską oraz Leszno; tę więc wiadomość Tokarz musiał przeoczyć. Zabudowania ambasady rosyjskiej (jej odwach, stajnie oraz oficyny) wychodziły na trzy ulice.

Pałac Załuskich można było zdobyć od Podwala, gdzie był dziedziniec ambasady, zamknięty od strony ulicy metalowym ogrodzeniem, można go też było zdobyć od Miodowej, czyli od strony odwachu w arkadach, oraz od Kapitulnej; tam pod numerem 538 znajdował się drugi rosyjski odwach. Jeśli teraz spojrzymy na plan Warszawy; wszystko jedno, ówczesny czy obecny; to natychmiast pojmiemy, że pozycją kluczową, jeśli chodzi o możliwość zdobycia ambasady, był właśnie kościół Kapucynów. Kto władał kościołem, mógł ostrzeliwać z bliska Pałac Załuskich i jego arkady, kontrolował też skrzyżowanie Miodowej z Senatorską oraz; co jeszcze ważniejsze; wylot Kapitulnej na Miodową. Utrzymanie kościoła Kapucynów było więc dla Rosjan równoznaczne z utrzymaniem Pałacu Załuskich.

Polacy zaś, kiedy po kilku nieudanych próbach okazało się, że ambasady nie da się zdobyć od strony Podwala, musieli, chcąc ją opanować, dostać się do wnętrza kościoła; dopiero stamtąd możliwy był skuteczny atak na Rosjan broniących się po drugiej stronie ulicy. Teraz vis-d-vis kościoła jest mała cukiernia, gdzie można napić się kawy, obok można kupić naukową książkę. To jest bardzo miłe, niekiedy tam chodzę. Można też, przeglądając przy kawie naukową książkę, obserwować, kto stoi na przystanku autobusowym, który jest przy kościele, kto wysiada i kto wsiada do autobusu. Kto lubi życie miejskie, ma tam dobry punkt obserwacyjny. Wtedy na jezdni leżały wzdęte trupy końskie, obok nich trupy achtyrskich szwoleżerów. 17 kwietnia wieczorem kościół Kapucynów; a w konsekwencji także inne pobliskie budynki, które znajdowały się w polu prowadzonego z kościoła ostrzału; były w rękach Rosjan. "Nie podobna było wiedzieć nawet; czytamy w Diariuszu króla Stanisława Augusta podczas powstania w Warszawie 1794 roku (zdanie to mówi o późnych godzinach popołudniowych); czy Igelström był w swoim domu czy też w którym z zajętych jeszcze przez Rosjan przy Kapucyńskiej ulicy, skąd oni ciągle z okien strzelali, równie jak wzdłuż ulicy, znad samego ganku przedsionka kościoła Kapucynów”. Atak na klasztor i kościół zaczął się 18 kwietnia gdzieś między godziną pierwszą i drugą po południu od ostrzału artyleryjskiego z armat, które były ustawione w ogrodzie otaczającym Bibliotekę Załuskich (obecnie tak zwany Dom pod Królami). Opis Wacława Tokarza w Insurekcji warszawskiej mówi, że pociski "zniszczyły dachy klasztoru, porozbijały w refektarzu i paru celach mury, powybijały drzwi i okna”. Według Jana Kilińskiego, który o zdobyciu klasztoru i kościoła Kapucynów opowiadał w swoim Drugim pamiętniku, po zdobyciu Pałacu Teppera oraz otaczającego go ogrodu sprowadzono tam armaty i rozbito mur oddzielający podwórze pałacowe od ogrodu klasztornego, co umożliwiło ostrzał zabudowań klasztornych z bliskiej odległości. "A że tam był parkan bardzo wysoki i murowany, więc tam rozkazałem w parkanie dziury kuć i armaty zakładać, aby stamtąd Moskali dobyć można było”. Kiedy Rosjanie, ostrzeliwani z bliska kartaczami, wycofali się z ogrodu do budynków klasztornych, ludzie Kilińskiego wdarli się, wyłamując zatarasowane drzwi, które prowadziły na chór, do wnętrza klasztoru i tam doszło do walki wręcz; na schodach, w celach kapucynów i w refektarzu. Według obliczeń, dokonanych przez Wacława Tokarza, w klasztorze zginęło 75 Rosjan. Kilku, ciężko rannych, zdołało się uratować, bowiem wrzucono ich do cel, gdzie składowano trupy, i odnaleziono dopiero następnego dnia, kiedy furia zabijania trochę osłabła. Polaków, w czasie walk o kościół i klasztor, zginęło, według Tokarza, tylko kilku, kilku zaś zostało rannych. Obliczenia te wyglądają na bardzo ostrożne i liczba zabitych mogła być znacznie wyższa, bowiem Kiliński (co prawda, skłonny do przesady, a niekiedy z wyraźną przyjemnością przesadzający w opisie okrucieństw, których on oraz jego ludzie mieli się dopuścić w trakcie walk ulicznych) twierdził, że straty, po obu stronach, były ogromne; "nas tam do dwóchset wybili, a mianowicie przy schodach, idąc na pierwsze piętro”. Jeśli chodzi o Rosja"n, to zdaniem Kilińskiego, w czasie walk w celach i na schodach zginęli wszyscy obrońcy klasztoru i kościoła; "tak moi Moskale zaczęli wołać o pardon, ale go nie dostali, … jak się nasi dobyli na pierwsze piętro, tak co do jednego wykłuli”. Szczególnie zażarte walki toczyły się w celach klasztornych; powstańcy zdobywali je kolejno, jedną po drugiej, a po zdobyciu starannie przeszukiwali. Te poszukiwania w celach odbywały się z dwóch powodów po pierwsze, uważano, że w klasztorze ukrywa się Igelström, co było, jak wiemy, bliskie prawdy; po drugie, zdobywcy klasztoru byli przekonani, że w celach znajdują się schowane tam przez Rosjan skarby; jakieś pieniądze albo jakieś kosztowności. "A że wiedziano; pisał Antoni Trębicki w swoim pamiętniku O rewolucji roku 1794; że kasa moskiewska całej armii w obrębie tego klasztoru ukryta, nic zatem szanowanym nie było, dopóki przedmiot wielu odwagi nie był dopięty. Ołtarze, zakrystia, chór, cele, piwnice; wszystko było przetrząśnione, do góry nogami przewrócone”. Trębicki widział potem te rosyjskie (jak sądził) pieniądze na własne oczy, bowiem jego stangret, Piotr, który brał udział w zdobywaniu klasztoru, przyniósł mu swoją zdobycz na przechowanie; "mój Piotr zdobył przy tej okoliczności pięćset sześćdziesiąt czerwonych w złocie, które do stancji mej przyniósł i mnie do schowania oddał, opowiadając, że tysiące ludzi przy nim napełnili nimi swoje kieszenie”. Trębicki, pewnie trochę przesadzając, oceniał ilość znalezionych w klasztorze pieniędzy na milion rubli.

Najprawdopodobniej nie była to kasa rosyjskiej armii; według Wacława Tokarza, który opierał się także na innych relacjach, kasa Igelstroma znajdowała się w ambasadzie po drugiej stronie ulicy, a w celach przechowywane były prywatne depozyty, które bogaci mieszkańcy Warszawy powierzali kapucynom; obyczaj powierzania pieniędzy klasztorom upowszechnił się po fatalnym bankructwie wielkich warszawskich banków, Teppera i Cabrita, do którego doszło w lutym i w marcu 1793 roku. "Zwycięzcy; pisał Tokarz; podzielili [pieniądze] pomiędzy siebie, podobnie jak i rozmaite drobiazgi zakonne”. Ponieważ kilku czy kilkunastu żołnierzy rosyjskich (prawdopodobnie byli to kijowscy grenadierzy) schroniło się w piwnicach pod kościołem, ludzie Kilińskiego udali się tam za nimi. Do podziemi, które były miejscem pochówku, sprowadziła ich także wieść, że tajemnicze skarby; Pieniądze i kosztowności; ukryte zostały nie tylko w celach, ale również w trumnach kapucynów. "Dostano się nareszcie; pisał Antoni Trębicki; do grobów i żadna trumna nie była szanowana. Spokojne nieboszczyków zwłoki, ponure ich siedlisko zamieniło się w targowisko i jakoby dom wekslarza … Tam bowiem kasa była ukryta”. O tym, że "kasa była ukryta” w trumnach, zapewniał potem Trębickiego jego przedsiębiorczy stangret. Nieco inną wersję wydarzeń przedstawił w Drugim pamiętniku Kiliński. Jego opowieść mówi, że w trumnach schowali się, wyrzuciwszy z nich uprzednio zwłoki kapucynów, rosyjscy grenadierzy. "Moskale; czytamy w Drugim pamiętniku; trupów z trun powyrzucali, a sami się w nie pokładli, ale nasi i tam ich znaleźli i żadnemu życia nie darowali …”. Dzielny szewc, szczególnie w Drugim pamiętniku, pozwalał sobie często na różne dzikie zmyślenia (niekiedy nawet bardzo ciekawe), więc nie wiadomo, na ile usprawiedliwiony byłby wniosek, który można wyciągnąć z dalszego ciągu tego zdania, w dodatku trochę niejasnego pod względem składniowym; że w trumnach, które przeszukiwali zdobywcy kościoła, znajdowali się także kapucyni ale żywi, tacy, którzy ukryli się tam, gdy armaty ustawione w ogrodzie Biblioteki Załuskich zaczęły ostrzeliwać kościół oraz klasztor; "… a kapucynów leżących krzyżem takżeśmy ich znajdowali, bo oni, niebożątka, we dwóch ogniach i strachach byli”. Ale jeśli ukrywający się w podziemiach żywi kapucyni leżeli tam krzyżem, to chyba nie w trumnach. Czy trumny, "ponure siedlisko” nieboszczyków, były rzeczywiście miejscem, w którym, jak twierdził stangret Trębickiego, ukryto skrzynie albo worki z dukatami? To wydaje się mało prawdopodobne. Tak czy inaczej, można sobie wyobrazić, jak to wyglądało; to poszukiwanie kasy oraz rosyjskich grenadierów w klasztornych podziemiach. Ludzie Kilińskiego, systematycznie i bez pośpiechu (chodziło wreszcie nie o byle co, lecz o kasę), otwierali trumnę po trumnie, odkładali na bok wieka trumien. Potem, zawiedzeni (jeśli kasy nie było), przy pomocy bagnetów, kordelasów, szabel i tasaków dobijali tych, którzy tam leżeli, nie dociekając, kim są ci leżący; czy to są rosyjscy grenadierzy, czy kapucyni, zmarli albo żywi. W kościele Kapucynów nie było już (przypominam wiadomość, która znajduje się w liście Johanna Jakoba Patza) generała Igelströma; kiedy lud wdarł się do piwnic klasztoru, rosyjski ambasador prawdopodobnie znajdował się w Pałacu Krasińskich i tam, ze swoimi oficerami, przygotowywał plan przebicia się przez Swiętojerską i Nalewki na północny zachód, gdzie za okopami znajdowały się forpoczty Prusaków. Za to, że opuścił Warszawę i nie potrafił spacyfikować polskiego buntu, miała go niebawem spotkać rzecz straszna, najstraszniejsza-dożywotnia niełaska petersburskiej carycy. Może więc powinien pozostać w kościele Kapucynów i schronić się, jak zrobili to jego grenadierzy, w klasztornych piwnicach. Gdyby zdecydował się na coś takiego, caryca byłaby z pewnością zachwycona; bo oznaczałoby to, że jej generał oddał za nią życie. W dodatku miałby tam, w którejś z kapucyńskich trumien, piękną śmierć; przybity rzeźnickim tasakiem do spróchniałych desek, stałby się jednym z herosów naszej wspólnej, polskiej i rosyjskiej historii.

Rozdział "SZARA KAMIENICA"

Ksiądz, który stanął przed Sądem Kryminalnym Województwa Krakowskiego i został skazany na śmierć, nazywał się Maciej Dziewoński. Oskarżono go o szpiegostwo; i właśnie on stał się ostatecznie jedyną ofiarą krakowskiej insurekcji. Paragraf dziewiąty rozkazu Kościuszki, wydanego 28 kwietnia w obozie pod Starym Brzeskiem, mówił, że zadaniem Sądu Kryminalnego jest "występnych na karę śmierci aktem powstania przypisaną … wskazywać”; "bez wszelkiego jednak okrucieństwa”.

Można sobie wyobrazić Kościuszkę, który na marginesie brudnopisu, przygotowanego przez doradców (Kołłątaja lub Niemcewicza), dopisuje te właśnie słowa, "bez wszelkiego jednak okrucieństwa”; bo zależy mu na tym, aby wszystkim było wiadome, że polska rewolucja ma dobre serce i że on sam też ma dobre serce, jest dobrym Polakiem, a nie jakimś francuskim potworem, krwawym jakobinem. Ksiądz Kołłątaj, też dobry Polak, patrzy, tam w namiocie, na ten dopisek i trochę się krzywi, bo wolałby, żeby polska rewolucja była okrutna. Rozkaz nie określał sposobu wykonania kary śmierci, paragraf dziesiąty stwierdzał tylko, że kara podlega "niezwłocznemu wykonaniu” i że "egzekucja każdego wyroku najdalej w dwudziestu czterech godzinach, w miejscach, które od sądu naznaczone będą, następować powinna”. Sędziowie Sądu Kryminalnego zostali wybrani spośród członków Komisji Porządkowej, utworzonej następnego dnia po słynnej przysiędze Kościuszki. Jak dowiadujemy się od historyka krakowskiej insurekcji, Tadeusza Kupczyńskiego (z jego książki Kraków w powstaniu kościuszkowskim), w Komisji tej działała sekcja bezpieczeństwa, uważana wtedy za coś w rodzaju jakobińskiego trybunału rewolucyjnego. Podobną opinię miał potem także ów utworzony przez Kościuszkę Sąd Kryminalny; opinia była kompletnie nieusprawiedliwiona, bowiem krakowski Sąd Kryminalny, przynajmniej w porównaniu z działającym trochę później w Warszawie Sądem Najwyższym Kryminalnym dla Korony i Litwy, był instytucją odznaczającą się wielką wstrzemięźliwością. Jedynym faktem, który mógłby świadczyć o jakichś jakobińskich skłonnościach krakowskich sędziów, było właśnie skazanie księdza Dziewońskiego. Historycy nie uważali później winy księdza za udowodnioną, choć poszlaki, że trudnił się szpiegostwem na rzecz Rosjan, były bardzo wyraźne. W Pamiętniku prezydenta Filipa Nereusza Lichockiego mowa jest o tym, że księdza skazano, ponieważ życzył sobie tego Kołłątaj; "była to sprawka Kołłątaja, co umyślnie ustanowił sąd kryminalny na zdrajców, chociaż ich tam nie było”. Sąd zaś, chcąc dowieść, że coś robi, wydał "doraźny wyrok, którego potem żałował”. Dziewońskiego aresztowano 24 kwietnia, a więc jeszcze przed utworzeniem Sądu Kryminalnego, i oskarżono go, że donosił Rosjanom o tym, co działo się w Krakowie oraz w Bosutowie, gdzie Kościuszko stał obozem. Przez niemal miesiąc nic się jednak w tej sprawie nie działo i ksiądz spokojnie siedział sobie w więzieniu, śledztwo wszczęto zaś dopiero 22 maja, kiedy oddziały Kościuszki opuszczały obóz w Bosutowie. Uważano później; taka sugestia znajduje się w książce Kupczyńskiego; że to przyśpieszenie śledztwa miało jakiś związek z tym, co wydarzyło się trochę wcześniej w Warszawie, to znaczy z powieszeniem, 9 maja, Ankwicza, Zabiełły, Ożarowskiego i Kossakowskiego. Jest to oczywiście bardzo prawdopodobne; krakowscy sędziowie mogli się obawiać, że mieszkańcy Krakowa, wzburzeni powolnością sądowych procedur, zaczną budować, jak to zrobiono w Warszawie, szubienice. Dowodem zdrady, przedstawionym w śledztwie księdzu Dziewońskiemu, były listy, które pisał on do rosyjskiego oficera nazwiskiem Parczewski, a które (nie wiem w jaki sposób) zostały przejęte i dostarczone Kościuszce do Bosutowa. Ow Parczewski, podobno porucznik smoleńskich dragonów, był narzeczonym siostry Dziewońskiego. Miał się już z nią żenić, ale musiał wyjechać z miasta (bo wybuchła insurekcja), a przed wyjazdem umówił się z księdzem, swoim przyszłym szwagrem, że ten będzie mu w listach opowiadał o tym, co dzieje się w Krakowie. Jak twierdził w swojej książce Kupczyński, "przejęta korespondencja … zawierała głównie pertraktacje w sprawie małżeństwa”, ale instygator domagał się powieszenia Dziewońskiego. Inne źródła mówią o tym, że w jednym z listów do Parczewskiego miał się znajdować dokładny plan polskiego obozu w Bosutowie. Jak to było naprawdę; czy to była korespondencja rodzinna, czy szpiegowska; już się oczywiście nie dowiemy.

Wiadomo jeszcze tylko, że poszukiwano wówczas również innego księdza, który nazywał się Marondel i który miał współdziałać z Dziewońskim. Marondela nie znaleziono, więc spisek; jeśli był to spisek; nie wyszedł na jaw. Pierwsze posiedzenie Sądu Kryminalnego odbyło się 28 maja. W czasie procesu okazało się (mogło to mieć jakiś wpływ na wyrok), że ksiądz Dziewoński był osobą podejrzaną również z innych względów. Odkryto bowiem, że rok wcześniej zdefraudował on znaczną sumę pieniędzy (14 489 złotych polskich) w instytucji, która nazywała się Bank Pobożny Arcybractwa Miłosierdzia. Trzeba tutaj dodać, że również takie finansowe przestępstwa były wówczas zagrożone karą śmierci. Choć instygator żądał dla księdza szubienicy, Sąd Kryminalny nie przystał na to żądanie i skazał księdza na ścięcie mieczem; składając tym samym dowód, że jest instytucją konserwatywną i wierną staropolskim tradycjom, a nie, jak mogłoby się wydawać, jakobińską. Wyrok został wydany po trzech dniach procesu, 30 maja. Zgodnie z rozkazem Kościuszki, Sąd Kryminalny nakazał ścięcie księdza w ciągu dwudziestu czterech godzin i wyznaczył miejsce wykonania kary. Miejsce, "od sądu naznaczone”, znajdowało się na krakowskim Rynku przed Szarą Kamienicą. Z książki Kupczyńskiego dowiadujemy się, że Szara Kamienica była wówczas własnością kasztelana bieckiego Franciszka Żeleńskiego. Zaraz po wszczęciu insurekcji ulokowała się tam kancelaria wojskowa Kościuszki, którą kierował Aleksander Linowski; "stąd rozchodziły się przez kilka dni depesze, proklamacje i rozkazy do wojska”. Egzekucja odbyła się 31 maja o wpół do jedenastej przed południem. Uprzednio księdza chciano (całkowicie bezprawnie) pozbawić święceń, do czego, jak uważano, potrzebny był przynajmniej jakiś prałat. Ponieważ żaden z krakowskich prałatów nie zamierzał czegoś takiego wykonać, w kościele Mariackim odbyła się jakaś mała prywatna uroczystość, której charakter nie jest dla mnie zrozumiały. "Spełniono; pisał Kupczyński; tę formalność prywatnie w kaplicy kościoła Mariackiego”. Choć mieszkańcy Krakowa są znanymi i uznanymi mistrzami w dziedzinie rocznicowych obchodów, jubileuszy i pogrzebów, egzekucja księdza Dziewońskiego nie bardzo się udała; jakby wszyscy byli trochę zawstydzeni tym, co trzeba było wykonać. Na Rynek sprowadzono oddziały wojskowe, ale tylko takie, jakie były wtedy w Krakowie do dyspozycji; wokół Szarej Kamienicy, na Rynku i na Siennej, ustawiły się szwadron kawalerii oraz oddział ochotniczej milicji miejskiej, którą nazywano ratuszną. Kawalerzyści nie prezentowali się podobno najlepiej, byli to bowiem dopiero co zwerbowani i sprowadzeni z okolicznych wiosek rekruci niektórzy byli w butach, niektórzy bez butów; niektórzy ogoleni, a niektórzy nie; konie też były niedobrane. Prawdopodobnie nieco bliżej miejsca egzekucji stali jacyś insurekcyjni urzędnicy, których obecność była z pewnością obowiązkowa, ale nie została opisana. Egzekucja rozpoczęła się od tego, że kat spalił przed Szarą Kamienicą szpiegowskie (albo rodzinne) listy Dziewońskiego. Są to niemal wszystkie wiadomości dotyczące tego wydarzenia, bowiem właśnie w tym miejscu mamy lukę; to znaczy widzimy małe ognisko nieopodal Szarej Kamienicy i pochylającego się nad nim kata z papierami w ręku, a zaraz potem tenże kat podnosi za włosy obciętą głowę księdza i rewolucyjnym francuskim obyczajem pokazuje ją kawalerzystom, milicji, urzędnikom, księżom i ludowi. "Lud; to też cytat z książki Kupczyńskiego; trzykrotnie zawołał: Niech żyje naród!”.

Krzyczała też milicja zwana ratuszną, kawalerzyści na bosaka i strzelcy kurkowi, ale krzyczano nierówno i okrzyk nie bardzo się udał. Księża, podobno licznie w pobliżu Szarej Kamienicy zebrani, na okrzyk:; Niech żyje naród!; mieli odpowiedzieć okrzykami:; Misericordia!; Ani miecz kata, ani głowa księdza Dziewońskiego leżąca na pieńku, ani sam pieniek; nie zostały, o ile mi wiadomo, przez nikogo opisane. Trochę marna była ta uroczystość; i dotykamy tu jakiejś ważnej (dla Polaków) różnicy między Krakowem a Warszawą.

Wieszanie warszawskie było okrutne, dzikie, przerażające, ale także wesołe i pełne rozmachu, a ścinanie krakowskie jakieś wstrętne, mało przekonujące i mało szlachetne, samo siebie niepewne i samym sobą zawstydzone. Ujmując to trochę inaczej, można by jeszcze powiedzieć, że wieszanie warszawskie miało w sobie coś z wielkich arii Handla na mezzo soprany, tych z Rodelindy czy z Rinalda, zarazem wesołych i tragicznych, pełnych radości i pełnych rozpaczy; "Lascia ch’io pianga mia cruda sorte”; a ścinanie krakowskie było jak pisk myszy, która wyskoczyła zza kulis, gdy zgaszono światła i Marylin Horne, mezzo soprano, zeszła już ze sceny. Kiedy dzieje insurekcji dobiegały końca, próbowano ściąć w Krakowie; może też przed Szarą Kamienicą; jeszcze jednego księdza, teraz już nieznanego z nazwiska. Może był to ów tajemniczy Marondel, podejrzewany o współudział w sprawie Dziewońskiego. Ksiądz ten aresztowany został 4 czerwca i skazany na śmierć w przeddzień zajęcia Krakowa przez Prusaków. Zarzuty, jakie mu postawiono, były niejasne; podobno łączyły go podejrzane stosunki z jakimiś rosyjskimi oficerami. 14 lub 15 czerwca (Prusacy weszli do Krakowa właśnie 15 czerwca) anonimowego skazańca zaprowadzono na miejsce egzekucji w zamiarze ucięcia mu głowy, ale w mieście panował już wielki chaos; mieszkańcy Krakowa, przewidując, że może dojść do rzezi, uciekali w popłochu do Galicji. Z egzekucji, w powszechnym zamęcie, zrezygnowano i nieznany ksiądz uszedł z życiem; o jego dalszych losach nic nie wiadomo. Obecnie w Szarej Kamienicy; wedle informacji, których dostarczył mi mój krakowski przyjaciel, profesor Andrzej Nowak ulokowały się różne pożyteczne instytucje. List, który otrzymałem od Andrzeja, mówi, że "mieści się tam; od strony Rynku; sklep z dżinsami Big Star oraz Szara Restauracja. Od strony ulicy Siennej jest wejście do Galerii Faust oraz Baru Szara. W bramie od strony Rynku znajduje się informacja o pozostałych lokatorach: są nimi Dom Maklerski Penetrator, Agencja Reklamowa pod Aniołem, Tishman Speyer Properties (inwestor budowlany z Nowego Jorku, który miał wznieść drugi Kraków, ale zrezygnował) oraz AUSI Polska i EDS (dwóch ostatnich skrótów nie udało mi się rozszyfrować)”. List informuje też, że w Szarej Restauracji można zamówić marynowanego śledzia w trzech smakach oraz placek z wiórków ziemniaczanych, który podawany jest z kawiorem z łososia, kwaśną śmietaną i czerwoną cebulą. Takie danie kosztuje 28 złotych. Jak widać, o głowie księdza, którą kat, świadomy paryskiego obyczaju, podniósł za włosy i pokazał ludowi, nikt tam nie pamięta. Jeśli mi nie wierzycie, to spytajcie tych, co tam jedzą kawior ze śmietaną.

Rozdział "TRUPY"

Jakiś związek; trochę niejasny; z wieszaniem, do którego doszło w maju i w czerwcu, mogłaby mieć wielka ilość trupów, które nagle pojawiły się na ulicach Warszawy 17 i 18 kwietnia. Trupów; szczególnie na Krakowskim Przedmieściu pod kościołem Świętego Krzyża, przed Pałacem Krasińskich i przed Pałacem Saskim oraz w okolicach rosyjskiej ambasady na Miodowej; było tyle, że już w pierwszym dniu insurekcji, 17 kwietnia, koło południa, zaczęły one przeszkadzać w skutecznym prowadzeniu walk. Armaty trzeba było przetaczać po trupach, a obracając je; co w walkach ulicznych było konieczne; trupy trzeba było przerzucać z miejsca na miejsce. Na niektórych ulicach; zwłaszcza na Krakowskim pod kościołem Świętego Krzyża i pod Wydziałem Filozofii (to znaczy pod tym budynkiem, w którym ten Wydział mieści się obecnie); trupów było podobno tyle, że utrudniały one manewry piechoty; ponieważ na jezdni między pagórkiem, na którym stał kościół Świętego Krzyża (wówczas nazywany częściej kościołem Misjonarzy), a zabudowaniami Szkoły Rycerskiej nie było ani kawałka wolnego miejsca, piechota szła do ataku po trupach, a żołnierze, składając się do strzału, klękali na trupach. O trupach, które leżały przed Pałacem Krasińskich 17 kwietnia (i o ich znaczeniu; jakiego nabierały podczas potyczek artyleryjskich), jest mowa w Pierwszym pamiętniku szewca Jana Kilińskiego (spisanym dla Juliana Ursyna Niemcewicza w twierdzy pietropawłowskiej i znacznie bardziej wiarygodnym od Drugiego pamiętnika): "więc my tylko z jedną armatą uciekli, a drugą musieliśmy zostawić, bo jej nie miał wcale kto ciągnąć, a jeszcze była trupem zasłana wkoło [ulica], więc trzeba było wprzódy trupów odciągnąć, a potem armatę wziąć, ale my do tego wcale czasu nie mieli”. Zaraz w następnym zdaniu Kiliński pisał zaś: "ale żeśmy wpadli w Kozią ulicę na Moskali z tymi armatami, więc szczęśliwie ich pokonaliśmy, bo całą ulicę trupem zasłalim”. Ciekawe sformułowanie dotyczące trupów (także i w tym wypadku rosyjskich) znajdujemy w Diariuszu króla Stanisława Augusta podczas powstania w Warszawie 1794 roku. Król pisał tam o wiadomości, która dotarła do Zamku 18 kwietnia koło dziesiątej rano; mówiła ona, "że Igelström chce kapitulować i że się znajduje w domu rzeźnika przy ulicy Wołowej”. Wiadomość ta spowodowała, że król wysłał do domu rzeźnika na Wołową generała Mokronowskiego; "udał się tam z trębaczem i dwoma lub trzema osobami, ale znalazł tylko kupę trupów rosyjskich”. Dowiedziawszy się, że Igelström ze swoimi żołnierzami wycofuje się w kierunku Woli, Mokronowski "udał się po ich śladach znaczonych trupami rosyjskich żołnierzy poległych w tej walce”. Ilość rozmaitych (wojskowych i cywilnych) trupów, które 17 i 18 kwietnia leżały w centrum miasta (ale także, jak widać z królewskiego Diariusza, na ulicach od ówczesnego centrum dość odległych), ilość ta pozwala więc uznać, że insurekcja zaczęła się wielką krwawą rzezią, jakiej jeszcze nigdy wcześniej w Warszawie nie widziano, a jeśli kiedyś później miano jeszcze zobaczyć, to może dopiero po wielu latach, w sierpniu i we wrześniu roku 1944. Różnica między rzezią roku 1794 a rzezią roku 1944 jest taka, że w roku 1794 miasto nie zostało zburzone (choć było bardzo zniszczone) i zaraz po zakończeniu walk na ulicach pojawili się przechodnie; chodzili przeskakując przez trupy czy odsuwając trupy.

Słowa "rzeź”, bodajże jako pierwszy, użył, pisząc o kwietniowej insurekcji, poeta Franciszek Karpiński (który zresztą znał te wydarzenia tylko z opowieści, bo nie było go wtedy w Warszawie). "Rzeź; pisał on w Historii mego wieku; po wszystkich stronach krwawa rozpoczęła się i cały ten dzień trwała, że do kilkunastu tysięcy Moskałów zabitych było”. Jako rzeź przedstawiali też później wydarzenia kwietniowe Rosjanie; i choć robili to w trochę nieładnym celu (usiłując dla swojego propagandowego interesu zrobić z Polaków krwiożercze plemię mordujące swoich niewinnych, może nawet bezbronnych sąsiadów), to oczywiście mieli rację; to, z czym spotkali się w kwietniu 1794 roku, to była właśnie rzeź. Jako dzień, w którym dla Rosjan i kolaborujących z nimi Polaków nie było litości, przedstawiał 17 kwietnia generał Johann Jakob Pistor w swoim raporcie dla carycy napisanym w styczniu 1796 roku. "Każdy oficer; czytamy tam; każdy uznany za Moskala, który tylko się ukazał na ulicy, zostawał ubity”. W innym miejscu raportu Pistor pisał: "gdzie tylko Polacy którego z naszych spotkali, to go porywali, bili lub mordowali. Oficerowie nasi, w oddalonych ulicach zakwaterowani, wzięci i sponiewierani zostali, a ich służba po większej części wymordowana”. O krwawej rzezi mowa jest też we wspomnieniach saskiego oficera w służbie rosyjskiej, który nazywał się Johann Gottfried Seume i obserwował przebieg walk z jakiegoś strychu w okolicach Saskiego Pałacu, gdzie ukrył się w wielkopiątkowy poranek.

Zdaniem Seumego, w Wielki Piątek rano lud Warszawy szalał z wściekłości. "Wtedy dopiero rozpoczęła się wściekła i okrutna rzeź, Polacy bowiem zapewnili sobie już wszędzie decydującą przewagę, a trudno oczekiwać ludzkich uczuć od uzbrojonego pospólstwa”. Seume twierdził też, że gdyby wśród Polaków "panował porządek”, to prawdopodobnie wszyscy znajdujący się w Warszawie Rosjanie zostaliby wówczas wymordowani; w każdym razie "niewielu … udałoby się umknąć”. Rosyjscy oficerowie, co naturalne, za rzeź, którą zobaczyli na ulicach Warszawy, obwiniali Polaków i mieli rację w tym sensie, że to Polacy tę rzeź wszczęli; usiłując uwolnić się od ruskiej niewoli. Ale warszawskiej rzezi roku 1794 nie da się nazwać rzezią polską czy rzezią ruską, tylko polską czy tylko ruską, była to bowiem rzeź, jeśli tak rzec można, obustronna, a więc rzeź polsko-ruska i kto chce, może w niej nawet upatrywać coś w rodzaju archetypu archetypiczny wzór polsko-ruskiej przyjaźni. Polacy mordowali Rosjan, a Rosjanie, z równym upodobaniem i z równą ochotą, Polaków. Rosjanom, choć to byli nasi wrogowie, trzeba więc oddać sprawiedliwość (i uczynił to niegdyś, z wielką odwagą, najwybitniejszy z polskich historyków insurekcji, Wacław Tokarz) ogarnięci obłędem mordowania, rosyjscy żołnierze bili się na ulicach Warszawy niezwykle dzielnie i wielu z nich (dotyczy to zwłaszcza wyższych oficerów) udowodniło wówczas, że i wśród Moskali są tacy, którzy gardzą śmiercią i giną z ochotą; jeśli tylko, ginąc, mogą przyczynić się do śmierci Polaków.

"Grenadierzy [rosyjscy]; pisał Seume; odrzucali z pogardą każdą propozycję i wezwanie do poddania się i mówili, że sami sobie bagnetami utorują przejście”. Bohaterski odwrót Igelströma, Apraksina i Zubowa przez Świętojerską, Koźlą i Inflancką, "znaczony trupami rosyjskich żołnierzy” (także trupami walczących na tych ulicach mieszkańców Warszawy), jest niewątpliwie pięknym dowodem rosyjskiego męstwa. Związek zaś, jaki zachodzi między ówczesną ilością trupów na Krakowskim Przedmieściu czy na Placu Krasińskich (niekiedy mówiono też wówczas; Plac Krasiński), a trochę późniejszym majowym i czerwcowym wieszaniem, mógłby być taki; widząc te setki a nawet tysiące trupów, których zresztą długo nie uprzątano, łatwo było przyjąć (w ogóle się nad tym nie zastanawiając), łatwo było dopuścić myśl, że gwałtowna śmierć jest czymś oczywistym, codziennym, zwyczajnym, czymś takim, co wcale nie zakłóca (i w żadnym wypadku nie niszczy) przyrodzonego, bożego porządku wszechświata. Mordujące a potem wieszające pospólstwo nie myślało oczywiście o bożym porządku, nie brało też (z całą pewnością) pod uwagę duchowej struktury wszechświata; czy zadawanie śmierci jest czymś, co ją niszczy, czy czymś, co ją wspiera (i komplikuje; czyni czymś bardziej złożonym). Ale te setki trupów, które wprzód leżały na bruku (i po których się chodziło, deptało; bo nie sposób ich było ominąć) i z którymi potem był wielki kłopot, bo trzeba się ich było jakoś pozbyć, otóż te trupy skutecznie likwidowały, mogły likwidować wszelkie tak zwane skrupuły moralne, tworzyły (można to i tak ująć) nowy (w tamtych czasach) porządek świata, taki, w którym gwałtowna śmierć dobrze się mieściła była, dla dobrego funkcjonowania tej światowej czy nawet wszechświatowej bożej fabryki, czymś niezbędnym. Kto zaś przyjął (nie wiedząc nawet, że coś takiego przyjmuje), że porąbane i śmierdzące trupy są koniecznym elementem bożego porządku i bożego planu, temu całkowicie uzasadnione musiało wydawać się takie pytanie: jeśli zginęło kilkuset Rosjan i kilkuset naszych, nawet kilka tysięcy Rosjan i kilka tysięcy naszych, to właściwie dlaczego nie miałoby zginąć jeszcze kilku czy kilkunastu takich, którzy nas zdradzili? Dlaczego tych kilkunastu też nie miałoby się zmieścić w jakimś niedocieczonym bożym planie? Wydaje mi się bardzo prawdopodobne, że tak wówczas rozumowano; czy przynajmniej tak to wówczas odczuwano. Czym było tych kilku wobec tych kilkuset czy wobec tych kilku tysięcy leżących we krwi na ulicach; tych kilku czy kilkunastu to była wobec tej totalnej rzezi jakaś mała sprawa, którą trzeba było szybko załatwić i której załatwienie wcale nie musiało być, nawet nie mogło być czymś szczególnie kłopotliwym. Stąd też i śmiech pospólstwa, gdy tym, których wieszano w maju czy w czerwcu, spadały gacie albo wypadały z ust drewniane protezy. Mała sprawa, wielki śmiech. Da się to wyrazić jeszcze i tak: wszyscy zamordowani 17 i 18 kwietnia, Rosjanie i Polacy, wszyscy zadźgani, pocięci pałaszami i rozerwani kartaczami pozwalali mordować dalej, skutecznie usprawiedliwiali dalsze mordowanie jako oczywiste i należące do naturalnego (czyli bożego) porządku wszechświata, ale nie tylko je usprawiedliwiali, nawet je nakazywali; trupy leżące na ulicach w pierwszych dniach insurekcji były bowiem także czymś w rodzaju duchowego rozkazu, mówiły coś takiego: jeśli chcecie zwyciężyć i chcecie być wolni, jeśli chcecie być Polakami, jeśli chcecie żyć na swój polski a zarazem boży sposób, właśnie to macie robić; mordujcie. Ilość trupów, które po dwóch dniach walk zebrano z ulic.

Warszawy, próbowano potem na różne sposoby obliczyć, ale obliczenia te nie bardzo się udawały, a ich niewielka wiarygodność była od razu oczywista dla tych, którzy je przeprowadzali. Oddzielnie liczono bowiem żołnierzy (te straty, ujęte, jeśli chodzi o stronę polską, w raportach pułkowych, były jeszcze jako tako wiarygodne), oddzielnie cywilów, oddzielnie Rosjan, oddzielnie Polaków, oddzielnie mężczyzn, oddzielnie kobiety, oddzielnie rannych, którzy umarli w szpitalach, a oddzielnie takich, którzy pozostali na ulicach; a ponieważ wszystko to razem się mieszało, krzyżowało i po trosze wykluczało, nigdy nie osiągnięto takiej liczby, która wyglądałaby na przekonującą i której można by dać wiarę. Pierwszą próbę przeliczenia zabitych podjęto niebawem po zakończeniu walk. Wyniki tego liczenia znamy dzięki "Gazecie Wolnej Warszawskiej”, która pod redakcją Antoniego Lesznowolskiego; zaczęła wychodzić 24 kwietnia. W jej numerze 8 (a właściwie w dodatku do tego numeru) ukazał się przedstawiony w formie tabelki Raport wskazujący ilość trupów i pleyzerowanych. Ktoś, kto dokonał tych obliczeń (może właśnie ów Lesznowolski), zdawał sobie sprawę z ich niewielkiej wiarygodności, bowiem tytuł opatrzył uwagą mówiącą, że "raport jest "dla trudności docieczenia liczby zaszłych w wielu odległych lub zakątnych ulicach miasta akcji … niedokładnie uczyniony”. W tabelce mamy podane "wyszczególnienie ulic trupami zasłanych w dniach 17 i 18 kwietnia” oraz ilość odnalezionych na tych ulicach zabitych i rannych; z dodatkowym podziałem na mężczyzn i kobiety oraz na Polaków i Moskali. Jeśli chodzi o rannych, to można przypuszczać (nie jest to powiedziane wyraźnie), że w raporcie ujęto tylko takich, którzy zostali ciężko ranni i zmarli z otrzymanych ran, i może jeszcze takich, których zebrano z ulic i przetransportowano do szpitali. W tabelce jest jeszcze pewien podział dodatkowy; na cyrkuły. Ponieważ wykaz ulic sporządzony został wedle cyrkułów, również ilość zabitych i rannych przedstawiona została tak, jak wyglądała w każdym z sześciu cyrkułów miasta. Można się na tej podstawie dowiedzieć, że 17 i 18 kwietnia śmierć upodobała sobie szczególnie trzeci cyrkuł Warszawy; czyli Krakowskie Przedmieście i jego okolice. Drugim cyrkułem śmierci był cyrkuł pierwszy, staromiejski. Tabelka jest skomplikowana i przez to trochę niejasna, raport Lesznowolskiego (można go tak nazwać, choć autorów było zapewne kilku) przedstawiam tu zatem w krótkim streszczeniu. W cyrkule pierwszym, staromiejskim (na Rynku, Mariensztacie, Podwalu, Miodowej, Senatorskiej, Długiej, Mostowej i Piwnej) zabito 625 Rosjan, raniono zaś 92.

Polaków, mężczyzn, zabito tam 54, raniono 88. Zabito także 2 kobiety, raniono zaś 5. Wszystkie kobiety, zabite i ranione przez te dwa dni we wszystkich cyrkułach miasta, były Polkami, nie zabito wtedy i nie raniono żadnej Rosjanki co niewątpliwie świadczy o dobrych manierach (pewnej wrodzonej elegancji) warszawskiego pospólstwa. W cyrkule drugim (na ulicach Starej, Koźlej, Swiętojerskiej, Franciszkańskiej, Wołowej, Nalewkach, Bonifraterskiej, Inflanckiej, Zielonej, Zakroczymskiej, Pokornej, Wójtowskiej, Freta, Gwardii i Rybackiej) zabito 583 Rosjan, nie raniono zaś żadnego; można z tego wnioskować, że ranni żołnierze rosyjscy byli tam dobijani. Polaków, mężczyzn, zginęło 22, rannych zostało 32. Znaleziono tam też jedną zabitą kobietę. W cyrkule trzecim, tym właśnie, który był cyrkułem śmierci, (na Krakowskim Przedmieściu, Tamce, Aleksandrii i okolicznych ulicach) zabito 955 Rosjan, rannych zostało 30.

Zginęło tam 117 Polaków (w tym jedna kobieta), rannych zostało zaś 40.

W cyrkule czwartym, na Lesznie, Żelaznej i Nalewkach, było 62 zabitych Rosjan i 6 zabitych Polaków, ranny został zaś jeden Polak. W cyrkule piątym (na Marszałkowskiej, Zielnej, Królewskiej, Elektoralnej, Chłodnej oraz pod Żelazną Bramą) znaleziono 11 zabitych Rosjan oraz 3 zabitych Polaków. I wreszcie w cyrkule szóstym, najdalszym, na Solcu i na Czerniakowskiej, zabito 28 Rosjan.

Także w tym cyrkule straty polskie były niewielkie; 2 mężczyzn i 2 kobiety.

8 Polaków zostało tam rannych. Jeśli zaś wszystko to; za tabelką w "Gazecie Wolnej Warszawskiej”; podsumujemy, będziemy mieli 2265 zabitych i 122 rannych Rosjan oraz 203 zabitych i 169 rannych Polaków; na dodatek jeszcze 6 zabitych i 5 rannych kobiet. Już na pierwszy rzut oka widać, że są to; przynajmniej jeśli chodzi o Polaków; liczby zdecydowanie zaniżone. Relacja, którą spisał Seume, mówi, że tylko z regimentu Działyńskich, w czasie walk na Krakowskim Przedmieściu pod kościołami Świętego Krzyża i Dominikanów Obserwantów, zabito 250 oficerów i żołnierzy. Jeśli tak właśnie było, to oczywiście liczba 203 Polaków zabitych (we wszystkich sześciu cyrkułach) 17 i 18 kwietnia, podana w raporcie, jest całkowicie fikcyjna. Na dowolnie zmyśloną wygląda też liczba mężczyzn i kobiet (w sumie 23 osoby) zabitych przez dwa dni w drugim cyrkule Warszawy, czyli na ulicach Swiętojerskiej, Freta, Starej, Koźlej, Franciszkańskiej, Bonifraterskiej, Inflanckiej, Zielonej, Wołowej i Zakroczymskiej; akurat tymi ulicami 18 kwietnia wycofywał się w kierunku Woli Igelström z kilku swoimi generałami i kilkuset żołnierzami. Walki na Koźlej, Zakroczymskiej i Franciszkańskiej były straszliwie zacięte i krwawe, i na ulicach oraz w domach i dworkach, które w czasie odwrotu zdobywali Rosjanie, musiało zginąć co najmniej kilkuset Polaków. Seume w Kilku wiadomościach o wypadkach w Polsce twierdził, że w Warszawie zginęło przez dwa dni około 2500 Rosjan, ilość zabitych Polaków przedstawiał natomiast zupełnie inaczej niż raport w "Gazecie Wolnej”: "straty Polaków; pisał; wynoszą 900 do 1000 osób”.

Do liczby trupów z raportu Lesznowolskiego należałoby jeszcze dodać (pośmiertna różnica jest wreszcie niewielka, może nawet żadna) leżące na ulicach Warszawy trupy końskie; ponieważ 17 i 18 kwietnia w walkach ulicznych brała udział również kawaleria, była ich ogromna ilość i był z nimi też pewien szczególny kłopot, o którym mówi Diariusz króla Stanisława Augusta. "Uprzątnienie koni zabitych; czytamy tam; których znalazło się przeszło 600, idzie powolniej z powodu powszechnego w ludzie przesądu, iż do ciała nieżywego zwierzęcia nikt prócz kata dotykać się nie powinien; ponieważ zaś kilku katowskich pachołków podczas walki zginęło, ten więc rodzaj służby napotyka na opóźnienie”. Liczba 600 zabitych koni wydaje się dość prawdopodobna, choć może jej przeczyć notatka, dotycząca właśnie koni a zamieszczona w tymże dodatku do 8 numeru "Gazety Wolnej Warszawskiej”. Brzmi ona tak. "Specyfikacja koni zabitych za miasto wywiezionych: Na Gruncie Szymanowskim koni 93. Na ulicy Pokornej 4. W ulicy Koźlej 14. Za Lesznem koni 33. Na Włóce Piaskowskiego 18. Do Wisły wrzucono 155. W różne miejsca 17. Ogół 334”. Jak widać, tytuł notatki jest (chyba) trochę mylący, a wiadomość jakoś niejasno sformułowana; nie sposób bowiem na jej podstawie dojść, czy 155 koni wrzuconych do Wisły należy policzyć między te, które wywieziono za miasto, i czy zabite konie z Koźlej i z Leszna też gdzieś wywieziono, czy postąpiono z nimi jakoś inaczej. Z Historii mego wieku Franciszka Karpińskiego dowiadujemy się, że trupy z ulic Warszawy sprzątano przez dwa dni i że palono przy tym słomę; dym z tych ognisk miał uchronić mieszkańców miasta przed dżumą, tyfusem i cholerą. "Wywożono trupy przez dwa dni i wszędzie p ulicach palono słomy”. Z Diariusza Stanisława Augusta jnożna wyciągnąć wniosek, że wielkie sprzątanie trwało przynajmniej dwa lub trzy dni dłużej; zdanie "pogrzebiono poległych” pojawia się tam pod 20 kwietnia, a więc właśnie na drugi dzień po zakończeniu walk, ale o sprzątaniu zabitych koni, też 20 kwietnia, król pisał w czasie teraźniejszym, a zatem w Niedzielę Wielkanocną nie było ono jeszcze zakończone: ,,uprzątnienie koni … idzie powolniej”.

Krótki opis sprzątania ulic w Wielką Sobotę dał w Kilku wiadomościach o wypadkach w Polsce Johann Gottfried Seume. "Trupy poległych; pisał saski oficer; zbierano od samego rana i zwożono na kupę w rozmaitych dzielnicach miasta, gdzie je liczono, a następnie grzebano albo wrzucano do Wisły”. To spuszczanie trup w z nurtem rzeki Seume uważał za "dowód barbarzyństwa” oraz “obrazę uczuć ludzkich”. Twierdził też, że Polacy robili to w pewnym konkretnym celu.

"Topienie trupów w rzece miało stać się; zgodnie z zamiarami Polaków; odstraszającym widowiskiem dla stojących pod Zakroczymiem Prusaków”. Jak mówi raport Lesznowolskiego, trupy wrzucano nie tylko do Wisły, ale także do kloak; i właśnie to chaotyczne wrzucanie "do kloak i Wisły” było, według autora czy autorów raportu, jednym z powodów trudności, jakie pojawiły się potem przy obliczaniu ilości zabitych. Według Karola Wojdy, autora książki O rewolucji polskiej, gdzie liczba trupów i plejzerowanych podana jest za raportem Lesznowolskiego, do Wisły w Wielką Sobotę i w Niedzielę Wielkanocną wrzucano nie tylko trupy, ale również ciężko rannych; "oprócz tej liczby wielu jeszcze żywych do Wisły wrzucono”.

Rozdział "9 MAJA; CZWARTA SZUBIENICA"

Czwarta szubienica, którą wzniesiono w nocy z 8 na 9 maja, stanęła przed kościołem Świętej Anny. Teraz widzielibyśmy ją z wylotu Miodowej na Krakowskie Przedmieście, ale wtedy Miodowa nie dochodziła do Krakowskiego, kończyła się u zbiegu Koziej z Senatorską. Żeby, znalazłszy się na Miodowej, zobaczyć szubienicę pod Bernardynami, trzeba było przedostać się bramami i podwórkami przez dom Róslera (pod numerem 451), który był przechodni; z Senatorskiej na Krakowskie Przedmieście. Według niektórych relacji, pod Bernardynami postawiono 9 maja dwie szubienice; i ta druga, przeznaczona podobno dla biskupa Ignacego Massalskiego, pozostała niewykorzystana. Twierdził tak później, w swoim dziele Polska w czasie trzech rozbiorów, Józef Ignacy Kraszewski; jego zdaniem z drugiej szubienicy pod Bernardynami nie skorzystano, bowiem biskup "przyrzeczeniem wyjawienia innych zdrajców i wpływem króla pozostał w więzieniu”.

Ta wersja wydarzeń wydaje się trochę wątpliwa; choćby dlatego, że król, po pierwsze, nie miał wtedy żadnego wpływu na bieg wydarzeń, a po drugie, był tym, co wydarzyło się 9 maja, całkowicie zaskoczony. Józefa Kossakowskiego aresztowano w pierwszym dniu insurekcji, 17 kwietnia, w godzinach przedpołudniowych. Biskup inflancki mieszkał na rogu Leszna i Przejazdu w kamienicy królewskiego jubilera Martina pod numerem 653; dokładnie tam, gdzie Leszno łączyło się z Tłomackiem i z Rymarską. Teraz mniej więcej w tym miejscu (lub tuż obok) znajduje się kino Muranów. Kossakowski mógł czuć się u Martina jako tako bezpieczny, bowiem w tymże domu, na parterze, miał swoją kwaterę rosyjski generał Chruszczow. W kamienicy Martina był też rodzaj odwachu, Chruszczowa strzegło kilkunastu wartowników, a po wybuchu walk dom został obsadzony przez batalion kijowskich grenadierów. Biskup, co dobrze świadczy o jego inteligencji, nie wierzył jednak, że Rosjanie go obronią; jeszcze przed wybuchem insurekcji spalił swoje papiery.

Podobno były wśród nich listy jego rosyjskich protektorów (ambasadora Jakoba Johanna Sieversa oraz kochanka carycy, Platona Zubowa), a także rękopisy poematów i komedii; Kossakowski wydał tylko dwie czy trzy powieści, a reszta jego dzieł poszła z dymem. Biskup nie był może wielkim pisarzem, ale jeśli chodzi o poziom intelektualny, to niewątpliwie stał najwyżej spośród wszystkich powieszonych w roku 1794, więc szkoda, że nie poznamy tych poematów, które spalił, może trochę pochopnie. Wydane powieści biskupa miały charakter dydaktyczny; używając języka, którym obecnie się posługujemy, dałoby się go nazwać, na ich podstawie, zwolennikiem zmodernizowania polskich obyczajów i polskich sposobów życia; namawiał w nich bowiem Polaków, żeby upodobnili swoje życie do życia innych, lepiej ucywilizowanych Europejczyków. Można też wyobrazić sobie biskupa inflanckiego, gdy w kamienicy Martina czyta rosyjskim generałom, których zaprosił na obiad, swój nowy poemat opisujący niebiańską urodę petersburskiej carycy; po lekturze generałowie, z kielichami w dłoniach, wstają i następuje owacja na stojąco; ktoś bije brawo, ktoś płacze, ktoś z kimś się całuje. Gdzieś koło dziewiątej czy dziesiątej przed południem powstańcy walczący na Lesznie sprowadzili z pobliskiego Arsenału trzy czy cztery działa, rosyjscy grenadierzy uciekli, część z nich dostała się do niewoli, i narożna kamienica Martina została zdobyta. Kossakowskiego aresztował jeden ze spiskowców; nazywał się on Szydłowski i był kasztelanicem żarnowskim. Później, w Drugim pamiętniku, zasługę aresztowania biskupa przypisał sobie szewc Kiliński, który lubił podkreślać swój znaczący udział w takich narodowych wydarzeniach. Mamy w tym szewskim dziele dokładny opis aresztowania; wprzód biskup bierze dzwonek i dzwoni na lokaja, potem żąda doktora ("obejść się nie może”, bowiem ma chorobę, która nazywa się terno), potem Kiliński lub któryś z jego ludzi krzyczy: "Zbrodniarzu, już przebrałeś swoją miarkę!”, potem biskup jest płazowany pałaszem ("żołnierz jak go urżnie płazem pałasza”), potem następuje niemiłe wydarzenie ("iże patrzeć na koszulę i gatki nie było można”); i tak zapaskudzony biskup, "wziąwszy na siebie szlafrok z futrem i pantofle na nogi”, udaje się pod strażą ludzi Kilińskiego do więzienia w Prochowni. Co to jest choroba zwana terno, nie potrafię powiedzieć terno to termin z dziedziny loterii liczbowych i żaden ze znanych mi słowników języka polskiego nie podaje takiego znaczenia tego słowa, które miałoby coś wspólnego z medycyną. Nie ma to zresztą większego znaczenia, bowiem wszystko to Kiliński i tak zmyślił; nasz bohater narodowy był wspaniałym grafomanem, w dodatku kompletnie bezinteresownym, bo pisał tylko dla siebie, właściwie bez żadnej nadziei, że ktoś mu to wyda. Później, kiedy w roku 1899 Aleksander Kraushar opublikował wreszcie Drugi pamiętnik, Tadeusz Korzon zaprotestował w "Kwartalniku Historycznym” przeciw temu wydaniu, twierdząc, że dzielny szewc zasłużył sobie na to, aby nie wystawiano go "na publiczne pośmiewisko”. Korzon miał z pewnością dużo racji, bowiem opublikowanie pamiętników megalomana, który został bohaterem Polaków, nie mogło przysłużyć się dobrze sprawie narodowej ale można też powiedzieć, że Kiliński pragnął takiej właśnie chwały, czyli "vous l’avez voulu, George Dandin”. Ale wracam do aresztowania. Karol Wojda w swojej książce O rewolucji polskiej utrzymywał potem, że aresztowanie uratowało życie Kossakowskiemu; ci, których uwięziono 17 i 18 kwietnia, "nie ulegli zemście ludu, ale przez ścisłe zamknięcie [zostali] przed zemstą usunięci”. To oczywiście prawda, bo gdyby Kossakowski pozostał na wolności, to lud, w Wielką Sobotę albo, co gorsza, w samą Niedzielę Wielkanocną, rozerwałby go na kawałki gdzieś na Lesznie albo na Przejeździe; tak czy inaczej, przed wejściem do kina Muranów. Ale można też twierdzić, że w wypadku biskupa inflanckiego nie była to znacząca różnica; dzięki temu, że 17 kwietnia pomyślano o jego aresztowaniu, żył tylko trzy tygodnie dłużej. Kasztelanie Szydłowski zaprowadził Kossakowskiego do pobliskiego Arsenału; warunki w zaimprowizowanym tam więzieniu były niemal luksusowe i biskup, jak się zdaje, mógł mieć, przynajmniej przez pierwsze dni, swoją służbę, lokai oraz sekretarzy.

Prawie natychmiast po aresztowaniu Kossakowskiego, 22 kwietnia, Rada Zastępcza Tymczasowa, która powstała trzy dni wcześniej, zasekwestrowała jego majątek.

Jako powód sekwestru Rada Zastępcza, zlecając podjęcie odpowiednich kroków swojej Komisji Porządkowej, podała "bezbożne czyny” biskupa inflanckiego polegające na szukaniu w ruinie kraju … swoich prywatnych zysków”; i to wówczas, gdy "przemoc moskiewska … skarb publiczny, ale i własność prywatną każdego obywatela szarpała”. Polecenie wydanie Komisji Porządkowej mówiło też, że Jegomość ksiądz Kossakowski biskup” był "między … usługaczami despotyzmu” i jako taki właśnie usługacz "za pomocą przemocy moskiewskiej dobra narodowe, a dawniej do biskupstwa krakowskiego należące, sobie przywłaszczywszy, zagarnął w samych remanentach, do skarbu należących, około 900 000 złotych, a trzymając też dobra blisko półtora roku, 700 000 złotych dochodu rocznego był uzurpatorem”.

Sekwestr pomyślany więc był jako rodzaj odpłaty; Rzeczpospolita miała odzyskać to, co biskup jej ukradł. Rada Zastępcza wskazywała również, w poleceniu wydanym Komisji Porządkowej, co można odzyskać; były to srebra stołowe, sumy w gotówce i w depozytach oraz magazyn towarów żelaznych, który biskup miał w Warszawie.

Operacja ta okazała się kompletnie nieudana, bowiem kiedy zaczęto szukać pieniędzy, wyszło na jaw, że Kossakowski, choć uchodził za człowieka bogatego, nie miał, przynajmniej w stolicy, żadnych znaczących ruchomości; ani gotówki, ani kosztowności. Zniknęły nawet (w tajemniczy sposób; i o ile mi wiadomo, nigdy nie zostały odszukane) te pieniądze, które na bieżąco wypłacała Kossakowskiemu ambasada rosyjska; Rosjanie płacili mu stałą pensję od roku 1787; od stycznia 1791 roku wynosiła ona 1500 czerwonych złotych rocznie. Ostatecznie Rada Zastępcza weszła w posiadanie kilku karet biskupa, kilku jego koni, 6200 złotych polskich (mniej więcej 326 czerwonych złotych; pieniądze, jak na takiego bogacza, raczej śmieszne), oraz znalezionej w kamienicy Martina szkatułki z biżuterią.

Druga szkatułka, która miała się tam znajdować; były w niej, wedle zeznań Kossakowskiego, jakieś papiery dotyczące kolaboracji prymasa Polski, Michała Poniatowskiego; tajemniczo zniknęła zaraz po 17 kwietnia. Pobyt biskupa w Arsenale trwał kilkanaście dni; do 6 maja. "Jutro; pisał dzień wcześniej prezydent Warszawy, Ignacy Wyssogota Zakrzewski, do Tadeusza Kościuszki aresztantów głównych do więzienia Prochownią zwanego przesyłam, jako to: Kossakowskiego, Ożarowskiego, Zabiełłę i innych w liczbie 20”. Napisałem uprzednio, że Kossakowskiego, Ankwicza, Ożarowskiego oraz Zabiełłę 9 maja przyprowadzono na Rynek Miasta Starej Warszawy z Prochowni, którą nazywano też Wieżą Prochową i która znajdowała się u zbiegu ulicy Mostowej z ulicą Rybaki.

Później ogarnęły mnie jednak wątpliwości, czy Wyssogota Zakrzewski, pisząc do Kościuszki, miał na myśli właśnie tę Prochownię przy ulicy Rybaki pod numerem 2564. W Warszawie była bowiem wówczas jeszcze jedna Prochownia, położona znacznie dalej od centrum, za okopami, przy drodze łączącej rogatki Powązkowskie z rogatkami Wolskimi, a więc właściwie już poza miastem. Ponieważ, jak się zdaje, także ta druga Prochownia była wówczas wykorzystywana jako więzienie, ci czterej, którzy mieli być sądzeni 9 maja, mogli zostać na polecenie Wyssogoty Zakrzewskiego umieszczeni również i tam. Tak właśnie ujęte to jest w wydaniu listów Johanna Jakoba Patza z roku 1969; do listu z 7 maja, gdzie mowa jest o tym, że czterej więźniowie zostali przewiezieni "ubiegłej nocy do więzienia w Prochowni”, dodany jest tam przypis, który wyjaśnia, że chodzi o dawną basztę między rogatkami. Jeśli Kossakowski, Ożarowski, Ankwicz i Zabiełło trzymani byli w odległej Prochowni za okopami, to z całą pewnością nie mogli do trzeć na Rynek Miasta Starej Warszawy piechotą i chyba przy wieziono ich, pewnie gdzieś w okolice Rynku, na Jezuicką lu na Nowomiejską, na jakimś wózku. Mogło być i tak, że Wyssogota Zakrzewski, który miał dobre serce, użyczył im w tym celu swojej karety. Kossakowski, gdy znalazł się przed drzwiami Ratusza, mógł zadać sobie pytanie, dlaczego postawiono tam, jeśli jest jednym z czterech, tylko trzy szubienice; o tym, że ta, która przeznaczona jest dla niego, stoi gdzie indziej, przed kościołem Bernardynów, prawdopodobnie jeszcze wtedy nie wiedział. Gdy proces dobiegł końca; trwał on, przypominam, według Diariusza Stanisława Augusta półtorej godziny, zaś według Protokołu czynności Rady Zastępczej Tymczasowej z 9 maja, "trzy godziny przeszło”; na każdego z oskarżonych przypadało więc mniej więcej od dwudziestu do czterdziestu pięciu minut; gdy więc zakończył się proces i Ożarowski, Zabiełło oraz Ankwicz zostali powieszeni przed Ratuszem, biskup musiał już mieć pewność (choć nie wiadomo, w jaki sposób ją uzyskał), że szubienica, którą postawiono dla niego, znajduje się gdzie indziej. Dlaczego Kossakowskiego postanowiono powiesić osobno, właśnie przed kościołem Bernardynów, a nie przed Ratuszem, oraz kto podjął decyzję w tej sprawie; czy wymusił ją lud, czy zadecydował o tym Sąd Kryminalny dla Księstwa Mazowieckiego, czy coś do powiedzenia miała w tej sprawie (i zdążyła coś powiedzieć) Rada Zastępcza Tymczasowa; nie da się teraz wyjaśnić. Można by powiedzieć, że decyzja należała do tych, którzy stawiali w nocy szubienice, ale to z kolei każe postawić pytanie, na które nie sposób odpowiedzieć; kto, gdy stawiano szubienice, decydował o ich rozmieszczeniu i co miał na myśli, rozmieszczając je tak a nie inaczej. W tym, że biskupa postanowiono powiesić osobno i przed kościołem, mógł być jakiś zamysł symboliczny, osobność biskupiej śmierci mogła coś (w przekonaniu tych, którzy uczestniczyli w wieszaniu) symbolizować, ale to symboliczne znaczenie pozostaje przed nami ukryte i nie potrafimy go odczytać. Protokół czynności Rady Zastępczej Tymczasowej z 9 maja tłumaczy, we fragmencie poświęconym biskupowi Kossakowskiemu, dlaczego powieszono go osobno, ale tłumaczenie to niewiele wyjaśnia. "Ta miejsc różnica czytamy tam; … tern zdaje się być usprawiedliwioną, że zbrodzień kapłan winny zdrady ojczyzny tam najprzyzwoiciej na widok został wystawiony publiczny, gdzie wszystkich raczej wabione oko zdołało poznać wielkość zdrady z tak szanownym połączonej charakterem”. Jak widać, mamy tu do czynienia z bardzo niejasną stylistyką, ukrywającą równie niejasną myśl, której jakiś sekretarz Rady Zastępczej nie potrafił wystarczająco zrozumiale sformułować. Biskupa inflanckiego, zapewne właśnie dopiero wówczas, gdy zakończyło się wieszanie przed Ratuszem, przeprowadzono lub przewieziono na wózku z Rynku na Krakowskie Przedmieście; droga wiodła (prawdopodobnie) przez Piwną, a potem (to na pewno) pod Bramą Krakowską; budowla ta, obecnie nieistniejąca, a wtedy oddzielająca Krakowskie Przedmieście od Starego Miasta, była ważnym miejscem ówczesnej Warszawy. Relacje, jeśli chodzi o to przejście czy przewiezienie, różnią się między sobą. Według Pamiętników czasów moich Juliana Ursyna Niemcewicza, biskupa "wieziono do Bernardynów, by wprzód zdjąć z niego namaszczenia kapłańskie”; według Wyssogoty Zakrzewskiego (zdanie to pochodzi z jego listu do Kościuszki) Kossakowski szedł piechotą; "wyprowadzono [g0] z izby sądowej ku szubienicy”. W pochodzie z Rynku pod kościół Świętej Anny wzięły udział niezliczone tłumy; mówiono potem o tysiącach, nawet dziesiątkach tysięcy ludzi. Dziesiątki tysięcy zgromadziły się też wokół szubienicy. W Pamiętnikach Jana Duklana Ochockiego, który spędził wówczas kilka tygodni w Warszawie (akurat wtedy, gdy wieszano), znajdujemy opis warszawskich kościołów; jak one wyglądały w czasie insurekcji. "Kościoły dzień i noc były otwarte; tłumy ludu, osobliwie kobiet i starców, złamanych wiekiem, zalegały je i napełniały przybytki; świece gorzały nieustannie, msze i nabożeństwa odprawiały się ciągle”. Można więc przypuszczać, że do wieszających, którzy szli spod Ratusza, przyłączyli się, gdy wieszający znaleźli się pod szubienicą, jeszcze i ci, którzy byli na mszy u Bernardynów; może także i ci, którzy byli na mszy w kościele Augustianów na Piwnej i na mszy w kościele Dominikanów na Freta; może na wieszanie zdążyli też ci, którzy modlili się na Krakowskim u Panien Wizytek. Protokół czynności Rady Zastępczej Tymczasowej mówi, że egzekucji Kossakowskiego "tysiące mieszkańców asystowały”. W liście Wyssogoty Zakrzewskiego do Kościuszki również mowa jest o tysiącach; "tysiące osób obojej płci … tym patriotycznym tragicznym scenom oklaski i okrzyki radości dawali”. Antoni Trębicki, który świętujący lud Warszawy porównywał do "tłuszczy septembrystów paryskich” (czyli tych rozwścieczonych paryżan, którzy wieszali we wrześniu 1792 roku), pisał w swoim pamiętniku O rewolucji roku 1794, że była to "zgraja pijaków, która kilkadziesiąt tysięcy ludzi wynosiła”. Ta zgraja, jak twierdził Trębicki, wypełniła Szerokie Krakowskie Przedmieście od kamienicy Wasilewskiego (znajdowała się ona na rogu Bednarskiej, mniej więcej tam, gdzie obecnie zaczyna się skwerek i stoi, jak stała wówczas, statua Najświętszej Marii Panny) do Bramy Krakowskiej; tłok był tam taki, że "niepodobne było przejście”. Kiliński, który nie miał powodu, żeby bać się ludu (ponieważ sam był ludem), przeraził się, gdy dotarł pod kościół Świętej Anny i zobaczył, co tam się dzieje. "Ale tak wielki opisywał widok spod szubienicy; był na ulicy natłok ludzi, że się ledwie nie podusili …. Ale to wtenczas było obaczyć ten tak straszliwy widok ludu, że prawdziwie na każdym człowieku od strachu włosy na głowie stawały”. Kossakowski, jadąc lub idąc pod szubienicę, zachowywał się dzielnie. Opluwano go i szarpano, zdzierano z niego odzienie, chyba nawet bito, ale na to nie reagował. Krzyczał tylko; i trwało to, jak się zdaje, przez całą drogę spod Ratusza na Krakowskie Przedmieście; że zawisnąć, obok niego, powinni też inni. Zapamiętano, spośród tych, których chciał widzieć obok siebie, biskupa płockiego, Szembeka, i biskupa poznańskiego, Okęckiego, a także prymasa Polski, księcia Michała Poniatowskiego. W kilku relacjach mowa jest też o tym, że biskup, jadąc na szubienicę, domagał się powieszenia Stanisława Augusta. Niemcewicz w Pamiętnikach czasów moich przytoczył zdanie, które zapamiętano. Kossakowski, "ile miał sił”, krzyczał; "Powieścież i króla, gdyż on wszelkiego złego przyczyną”. Warto zacytować tu jeszcze jedno zdanie Niemcewicza, bowiem pozwala nam ono trochę lepiej zobaczyć wiezionego na śmierć (lub ciągniętego na śmierć) biskupa. Był to człowiek "ogromnej, kościstej postaci, z lamparcią twarzą i lisim spojrzeniem”. Jak był ubrany; w czasie procesu na Ratuszu i później, pod szubienicą; pozostaje niewyjaśnione. Kiliński twierdził, że był w szlafroku i fioletowych pończochach. Można by na tej podstawie utrzymywać, że szlafrok stał się wówczas czymś w rodzaju symbolu wieszania czy może czymś w rodzaju symbolu wisielca; w szlafroku, trochę wcześniej, powieszono w Wilnie brata biskupa, hetmana Kossakowskiego; w szlafrokach, trochę później, zawisło kilku czerwcowych wisielców; w szlafroku, co najciekawsze, widywano wtedy w zamkowym oknie Stanisława Augusta. Trębicki utrzymywał, że biskup ubrany był inaczej; może już na Rynku czy jeszcze wcześniej, w czasie procesu, rozkradziono część jego odzienia, i "wleczono [go] w kamizelce i spodniach, boso”. Relacje zgadzają się natomiast co do tego, że pod szubienicą Kossakowski został przez kata; lub przez jego pachołków; lub przez lud, otaczający szubienicę, bo i to możliwe rozebrany do bielizny. Nim do tego doszło, w kościele; lub przed kościołem dopełniono obrzędu, który później, w relacjach pamiętnikarskich, nazywano zdejmowaniem sakry biskupiej. W kwestii tej zapanował potem (może panował również tamtego dnia) pewien zamęt, ponieważ, mimo wielu starań, nie zdołano ostatecznie ustalić, kto dokonał tego obrzędu, z instytucjonalnego (to znaczy kościelnego) punktu widzenia całkowicie bezprawnego, a nawet nonsensownego. Wiadomo tylko, że jeszcze w czasie procesu może nawet o świcie 9 maja, jeszcze przed procesem; Rada Zastępcza Tymczasowa zwróciła się do nuncjusza papieskiego (był nim wtedy monsignor Lorenzo Litta, tytularny arcybiskup Teb), żeby osobiście wykonał tę czynność; to znaczy biskupowi, bo tak to chyba należy rozumieć, anulował jego biskupie święcenia.

"Nie zapominając uszanowania obrządków religii; informował Kościuszkę w liście z 9 maja Wyssogota Zakrzewski; delegowaliśmy do nuncjusza, ażeby on charakter biskupa z Kossakowskiego zdejmował”. Dalszy ciąg listu Zakrzewskiego mówi, że Litta odmówił (oświadczając, że "nie ma mocy sobie do takowego postępku od Stolicy danej”) i "dał facultatem” księdzu kanonikowi Wodzińskiemu, żeby wysłuchał spowiedzi skazańca i uczynił, "co będzie potrzeba w takowym razie”.

Pertraktacje z nuncjuszem trwały jeszcze przez jakiś czas; według Zakrzewskiego, nawet jeszcze wówczas, gdy "biskup na powietrze się wznosił”; a obrządku, przeprowadzając "zwyczajną degradację według ceremoniału”, dokonali ostatecznie ów kanonik Wodziński oraz dwaj inni księża. Wersja Zakrzewskiego, której można by dać wiarę (choćby dlatego, że był to prezydent Warszawy, a w dodatku jeden z głównych aktorów ówczesnych wydarzeń, a więc musiał być dobrze poinformowany), została później zakwestionowana; twierdzono, że zdejmowania czy unieważnienia święceń (jeśli można to tak określić) dokonał nie ów kanonik wydelegowany przez nuncjusza, lecz biskup cynneński Antoni Malinowski, który był proboszczem kościoła Najświętszej Marii Panny na Nowym Mieście (oraz przyjacielem księdza Józefa Meiera), lub jeszcze ktoś inny; ksiądz Onufry Kopczyński, autor słynnego podręcznika gramatyki, zatytułowanego Gramatyka dla szkół narodowych i znanego wówczas wszystkim dzieciom, które uczyły się u pijarów lub u dominikanów. Ksiądz Kopczyński, jakobin oraz wolterianin, pozostawał pod wpływem francuskich Encyklopedystów; język był według niego logiczną całością mającą swe idealne źródło w prawach logiki. Antoni Trębicki, który przyjmował wersję z Kopczyńskim, utrzymywał, że gramatyk, anulując święcenia Kossakowskiego, posłużył się cegłą.

"Targano gdyby jakiego opętańca, rozrywali między sobą i tłoczyli, a pijar Kopczyński … nie w ceremonialnym ubiorze, ksiądz niewłaściwy, cegłą mu olej święty z ciemienia i karku wycierał”. Dlaczego Kopczyński był księdzem niewłaściwym, Trębicki nie wytłumaczył; niewytłumaczalna wydaje mi się również cegła; nie sądzę, żeby Kopczyński (choć był jakobinem) użył cegły w celu zadania bólu biskupowi inflanckiemu; nie było przecież powodu, żeby dodatkowo represjonować biednego wisielca czy raczej półwisielca. Zabieg przeprowadzony przez księdza-gramatyka był zresztą kompletnie bezowocny (z czego w rewolucyjnym chaosie prawdopodobnie nie zdawano sobie sprawy), gdyż według postanowień Soboru Trydenckiego każdy sakrament stanowi (jak to się określa) znamię nieścieralne, a więc nie da się go zetrzeć i unieważnić. Nie tylko święcenia są nie do starcia, także chrztu nie sposób anulować; i nawet użycie cegły nic tu nie pomoże. Czy to przed tym rewolucyjnym zdejmowaniem święceń, czy to już po tym wydarzeniu, Kossakowski próbował dostać się do kościoła Bernardynów, pragnąc; jak twierdził; pomodlić się i przyjąć komunię. Jak pisał Karol Wojda, "żądał on, aby mu do kościoła wstąpić pozwolono; odmówiono mu tego z obawy, aby nie uciekł”. Nieco inaczej ujęte to jest w Drugim pamiętniku Kilińskiego, który prawdopodobnie lepiej niż Wojda zrozumiał, na czym polegał pomysł Kossakowskiego; biskup zapewne nie zamierzał, po dostaniu się do wnętrza kościoła, gdzieś uciekać, bowiem taka ucieczka w żaden sposób nie mogła się powieść; znalazłby się natomiast, przyjmując w kościele komunię, w pobliżu ołtarza; i może właśnie o to mu chodziło. "Gdy się biskup dorwie monstrancji pisał Kiliński; że jej z rąk swoich wypuścić nie zechce, więc cóż byśmy mu natenczas zrobili?”. Podobnie tłumaczył to w Historii mego wieku Franciszek Karpiński, przytaczając słowa kogoś, kto stał pod kościołem; "chwycić może do rąk Eucharystią; jakże mu w kościele gwałt robić będziecie mogli”. Biskup z monstrancją w rękach stałby się oczywiście nietykalny; nie można by mu jej wyrwać, bo groziłoby to szarpaniną z Najświętszym Sakramentem; nie można by go z nią powiesić, bo ten, co by się na coś takiego ważył, powiesiłby Jezusa Chrystusa. Kiliński przypisał sobie zasługę zapobieżenia takiej kłopotliwej, a nawet fatalnej sytuacji; "jak zdzielę płazem jednego i drugiego po grzbiecie, to zaraz kościół zamknąć musieli”. Pod szubienicą katowscy pachołkowie rozebrali biskupa ze szlafroka i z fioletowych pończoch lub (jeśli rację w kwestii jego odzienia miał Trębicki) z kamizelki i spodni. Wyssogota Zakrzewski informował potem Kościuszkę, dość ostrożnie (można to wytłumaczyć dyskrecją prezydenta, który był człowiekiem delikatnym i dobrze wychowanym), że Kossakowskiego powieszono "w koszuli tylko i w spodniach”. Ksiądz Kitowicz, który nie był ani delikatny, ani dobrze wychowany, a w dodatku lubił drastyczne sytuacje (i lubił też opisywać je w sposób drastyczny), twierdził w Historii polskiej, że biskup wisiał w brudnej bieliźnie; "w koszuli tylko i pluderkach płóciennych, a jeszcze obojgu brudnych”. Marny stan bielizny biskupa inflanckiego Kitowicz tłumaczył tym, że był to "filozof, w samej rzeczy wielkiego rozumu człowiek” i wobec tego obca mu była wszelka galanteria, "nie był galant”; chodził zatem "w jednej koszuli długo, póki jej dobrze nie ubrudził, żeby darmo praczce nie płacił”. Kto, gdy pachołkowie rozebrali biskupa, wszedł w posiadanie jego szlafroka, fioletowych pończoch, ewentualnie biskupiej kamizelki; na ten temat relacje milczą. Kat (Stefan Böhm) podciągnął Kossakowskiego na szelkach i opuścił go na stryczku.

Była godzina czwarta po południu. "Patrzałem; pisał Antoni Trębicki; jak windowano do góry na pół umarłego i tam dopiero mistrz oddał mu ostatnią przysługę”. Karol Wojda, późniejszy prezydent Warszawy, uznał (i słusznie), że był świadkiem wielkiego wydarzenia historycznego. "Nic podobnego; napisał w książce O rewolucji polskiej; w historii Polski znaleźć nie można; niepraktykowanym było, aby podobnie można postąpić z wodzami, biskupem i marszałkiem”. Jak mówią różne relacje, gdy Böhm kończył swoją robotę i Kossakowski jechał do góry, a potem opadał, na Szerokim Krakowskim Przedmieściu nastąpił wielki wybuch radości. Strzelano w powietrze, śmiano się, bito brawo, krzyczano:; Vivat!; Niech żyje rewolucja!; Nieznajomi padali sobie w ramiona i całowali się w usta. Damy pod szubienicą śpiewały piosenkę Kokla z Henryka VI na Iowach Wojciecha Bogusławskiego:; Intryga idzie do góry, zasługa upada.; Co to były za damy, nie wiadomo; może to były warszawskie kurewki.

Rozdział "POLA ŚMIERCI"

W insurekcyjnej Warszawie były trzy miejsca straceń. O dwóch z nich nie wiadomo niemal nic; znane są właściwie tylko z nazwy, a dokładne ustalenie, gdzie się znajdowały, napotyka na poważne trudności. O trzecim wiadomo trochę więcej, ale też nie za dużo. Mam tu na myśli takie miejsca straceń, do których przywiązana była pewna tradycja, które były, jeśli można to ująć w ten sposób, miejscami tradycyjnymi; czyli takie, gdzie morderców, gwałcicieli, złodziei oraz wszelkiego rodzaju rozbójników wieszano, ścinano i łamano kołem odwiecznie, a jeśli nawet nie odwiecznie, to przez wiele dziesięcioleci, i w czasie insurekcji, i przed nią, i po niej. Insurekcja (zresztą dość ostrożnie) wykorzystała te miejsca do swoich celów, ale nie znaczy to, że nie uśmiercano tam wówczas przestępców pospolitych; obok nich zaczęli się natomiast pod szubienicami pojawiać przestępcy, których teraz nazwalibyśmy politycznymi. To, że o tych warszawskich miejscach straceń wiadomo tak mało, wskazuje chyba, że ludzkość (bowiem dotyczy to z pewnością całej ludzkości) nie bardzo lubi opowiadać o tym, w jaki sposób pozbywa się swoich domniemanych czy prawdziwych wrogów. Przypomina to trochę postępowanie kota lub psa, który zagrzebuje czy zasypuje piaskiem swoje śmierdzące odchody; po co ktoś inny (jakiś inny kot czy pies) ma wiedzieć, gdzie się one znajdują i jak śmierdzą. Z trzech warszawskich miejsc straceń dwa znajdowały się za miastem, to znaczy za okopami, trzecie ulokowane było w granicach miasta i nawet stosunkowo niedaleko od jego ówczesnego centrum; żeby dostać się tam z Podwala czy z Miodowej, trzeba było zrobić dłuższy spacer, ale na przykład z Faworów (gdzie stały wille ówczesnej elity finansowej) można było dojść do tego miejsca w jakieś piętnaście czy dwadzieścia minut. Wystarczyło zatem, chcąc przyjrzeć się wieszaniu, wybrać się w tamtą stronę na krótką przechadzkę. Jeśli chodzi o dwa miejsca znajdujące się za okopami, to najmniej wiadomo o tym, które położone było na południowym zachodzie, między rogatkami Jerozolimskimi a rogatkami Mokotowskimi; były tam, nieopodal rogatek Jerozolimskich, jeszcze jedne rogatki, które nazywały się Szubieniczne, i właśnie przez nie wyjeżdżały w kierunku południowo-zachodnim drabiniaste wózki ze skazańcami. Gdzie, w jakim miejscu stały szubienice, nie potrafię powiedzieć. Linia okopów, które od roku 1770 otaczały miasto, biegła wtedy w tych okolicach tak, jak obecnie biegnie Raszyńska od Placu Zawiszy i dalej Koszykowa do miejsca, w którym łączy się z Piękną (terytorium zajmowane teraz przez Filtry było już poza miastem, czyli poza okopami), więc pole śmierci oraz jego szubienice ulokowałbym gdzieś na przedłużeniu Filtrowej, może przy Placu Narutowicza lub trochę dalej w kierunku południowym; tam gdzie teraz są ulice Mianowskiego i Mochnackiego. Ale może się mylę; to tylko mój domysł. W pierwszym dniu insurekcji, 17 kwietnia, gdzieś koło godziny trzeciej po południu, właśnie na tym polu wokół szubienic przegrupowywały się rosyjskie oddziały (syberyjscy grenadierzy, achtyrscy szwoleżerowie i jamburscy karabinierzy), którymi dowodził generał nazwiskiem Nowickij i które na jego rozkaz wycofały się z miasta przez rogatki Szubieniczne i Jerozolimskie. Pozycje wojsk rosyjskich w czasie walk kwietniowych są nieźle opisane (także na planach miasta) i na tej podstawie można by dokładniej określić miejsce, w którym stały szubienice. Nie znalazłem żadnej relacji, która mówiłaby, że między kwietniem a listopadem za rogatkami Szubienicznymi odbywały się egzekucje i że kogoś tam powieszono. Nie musi to oznaczać, że miejsce to było wówczas nieczynne; może było tak, że wieszano tam wtedy jakichś złodziejaszków, nie powieszono natomiast nikogo, kto byłby z jakiegoś powodu znany czy ceniony; kogoś takiego zatem, kto zostałby zapamiętany jako godny uwagi wisielec. Drugie ulokowane poza okopami (czyli poza miastem) miejsce straceń znajdowało się na Piaskach, a ponieważ Piaski znajdowały się za Powązkami, trzeba było, żeby się tam dostać, wyjść czy raczej wyjechać z miasta przez rogatki Powązkowskie, które znajdowały się u wylotu ulicy Dzikiej. Droga za rogatkami prowadziła na północ, potem, żeby znaleźć się w pobliżu szubienic, trzeba było, minąwszy Powązki, skręcić trochę na zachód.

Teraz na Piaskach stoją wielopiętrowe bloki z wielkiej płyty, wówczas nic tam oczywiście nie stało i dlatego to miejsce straceń nazywano polem na Piaskach.

Niekiedy, pomijając nazwę własną, mówiono tylko o polu. Może wokół były tam jakieś pola uprawne, należące do dziedzica wioski, która nazywała się Piaski.

Zboże i pszenica, także buraki, a w pszenicy i w burakach szubienice. Ponieważ podobnie, właśnie polem, niekiedy nazywano wówczas również i to miejsce straceń, które znajdowało się w granicach miasta, te dwa pola, jeśli nie zostały jakoś dodatkowo określone, mogą się nam mylić; i kiedy w relacjach jest mowa o polu straceń, często potrzebujemy jakichś dodatkowych informacji, żeby dojść, o które z nich chodzi. Z takim właśnie wypadkiem mamy do czynienia w Historii polskiej księdza Kitowicza. Do ułożonego przez siebie (trochę zresztą bałamutnego) Sumariusza znaczniejszych powieszonych 1794 dodał on taki oto komentarz. "Prócz tych czternastu obiesili także 3 lipca siestrzeńca Tepperowskiego, o konspiracją dysydentów naprzeciw municypalności warszawskiej w czasie oblężenia Warszawy oskarżonego, na szubienicy w polu. Tamże wieszano dni 24 i 26 tegoż miesiąca lipca różnych szpiegów, buntowników, Żydów i katolików, po imionach nieznajomych publiczności, zatem ani piszącemu tę historią”.

Czytanie zdań układanych przez księdza Kitowicza jest prawdziwą rozkoszą szczególnie dla kogoś, kto wie, jak trudno jest układać polskie zdania w taki sposób, żeby miały one swoje dobre brzmienie. Co do owego "siestrzeńca Tepperowskiego”, to nazywał się on Karol Fergusson i był jakoś związany, może nawet spokrewniony z obu bankierami; ale nie był siostrzeńcem żadnego z nich, ani Piotra Teppera starszego, ani Piotra Teppera Fergussona młodszego. Karola Fergussona powieszono 3 lipca na Piaskach całkiem legalnie, bo z wyroku Sądu Najwyższego Kryminalnego, ale z innego, niż sądził ksiądz Kitowicz, powodu; był to jeden ze szpiegów generała Karla Baura, szefa rosyjskiego wywiadu w Warszawie, i właśnie za to szpiegowskie wysługiwanie się Rosjanom został skazany na śmierć.

Jeśli chodzi o "różnych szpiegów, buntowników, Żydów i katolików” powieszonych według księdza Kitowicza "tamże”, to nie jest jasne; ani kogo autor Historii polskiej miał na myśli, ani gdzie ci skazańcy (jak widać, różnych kategorii) zostali powieszeni. Na Piaskach powieszono pod koniec lipca (poza Fergussonem; i tylko te dwa wypadki są dobrze udowodnione) Wolfganga Heymana, który był faktorem posła pruskiego w Warszawie, Ludwiga Buchholtza. Ów Heyman, wyznania mojżeszowego, został oskarżony (jak pisał saski charge d’affaires, Johann Jakob Patz) "na mocy przechwyconych listów o to, że wskazywał na sposoby zajęcia Warszawy i że wysłał do ministra pruskiego szyfr dla dalszej korespondencji”. Od Patza dowiadujemy się też, że majątek faktora Heymana “skonfiskowano na rzecz skarbu, po zabezpieczeniu praw żony i pretensji wierzycieli”. O Piaskach wiadomo jeszcze tylko tyle, że miejsce to nazywano także placem śmierci oraz placem kary żadnych innych wiadomości na ten temat nie udało mi się zdobyć, co nie znaczy oczywiście, że takie wiadomości nie istnieją. Szubienice, drabiny, sznury, kat oraz jego pachołkowie, jakiś domek, może tylko buda, gdzie składowano zwłoki wisielców, druga buda, gdzie składowano katowskie przybory, jeszcze jacyś duchowni (pastor w wypadku Fergussona, rabin w wypadku Heymana), jeszcze pluton małych doboszy oraz bicie w bębny (to wydaje się mało prawdopodobne), jeszcze trzask pękającego kręgosłupa, gdy kat ciągnie wisielca za nogi, i jeszcze gdzieś na południu drzewa, topole i brzozy Powązek (był tam już wtedy, od roku 1790, cmentarz, choć jeszcze niewielki); to wszystko trzeba sobie wyobrazić. Można oczywiście uznać, że lepiej sobie czegoś takiego nie wyobrażać, że to są takie rzeczy, które lepiej jest przemilczeć, a najlepiej nic o nich nie wiedzieć najlepiej nie wiedzieć, że coś takiego się wydarza. Ja uważam, że żadna strona ludzkiej działalności na tej potwornej planecie, w tym potwornym kole nonsensownej ewolucji, nie powinna umknąć naszej wyobraźni. Gatunek, do którego należymy, kiedyś zniknie z pożytkiem dla planetarnej całości; wcześniej czy później coś takiego z pewnością nastąpi i myślę o tym z prawdziwą przyjemnością.

Wtedy wszystko powróci do swojego pierwotnego porządku; koło nonsensu przestanie się nonsensownie kręcić i życie na ziemi uzyska (może odzyska) swój głęboki sens. Ale dobrze byłoby zostawić po sobie jakieś świadectwo; takie, które poświadczałoby potworność i zgrozę naszego nonsensownego istnienia. Jakąś książkę, która by o tej naszej egzystencjalnej potworności i egzystencjalnej zgrozie mówiła. Taka książka powinna być chyba przeznaczona dla trochę innych czytelników; innych mieszkańców planety. Mam nadzieję, że ta moja też im się spodoba. Może jakiś uczony jeż czy uczony kret kiedyś ją przeczyta. Albo jakaś uczona brzoza, jakaś mądra sosna. O tym też myślę z przyjemnością. Dzięki planom i taryfom ówczesnej Warszawy możliwe jest dość dokładne; z dokładnością do kilkudziesięciu metrów; ustalenie, gdzie znajdowało się trzecie miejsce straceń, to właśnie, które mogło być celem spacerów bogatych mieszkańców ulicy Fawory; jeśli chcieli sobie obejrzeć wieszanie. Miejsce to nazywano wówczas najczęściej polem za Nalewkami lub po prostu polem, mówiono także o szubienicy publicznej oraz o szubienicy generalnej.

W liście Ignacego Zakrzewskiego do Tadeusza Kościuszki (z 17 maja) mowa jest o miejscu ustronnym. Prezydent Warszawy donosił w tym liście Naczelnikowi, że "sąd kryminalny po wysłuchanych i odbytych wszelkich dowodach i odwodach, ogłosił Rogozińskiemu swój dekret, mocą którego w dniu dzisiejszym karę śmierci na szubienicy w miejscu ustronnym poniesie”. Ów Rogoziński, jak informowała wówczas swoich czytelników "Gazeta Powstania Polski” (w dodatku do numeru 13 z 17 maja), "intendent policji za rządu moskiewskiego”, wsławił się (poza swoimi łajdactwami) jeszcze i tym, że pod szubienicą, gdy założono mu szelki i stryczek, miał bezczelnie oświadczyć: "Jeżeli ja mam wisieć, trzeba, aby pół Warszawy wisiało”.

Wiadomość ta pochodzi od księdza Kitowicza, z "Gazety Powstania Polski” dowiadujemy się zaś jeszcze, że Rogoziński "powieszony został z rana, pod Cuchtauzem”. Było to jeszcze jedno używane wówczas w Warszawie określenie miejsca, w którym stały szubienice. Żeby dojść lub dojechać do szubienic oraz Cuchtauzu czy raczej Cuchthauzu; ów Cuchthauz, nazywany też Domem Poprawy, był faktycznie więzieniem i to prawdopodobnie, jak można wnioskować z różnych relacji, ciężkim, to znaczy takim, w którym o poprawę pensjonariuszy dbano także przy pomocy dotkliwych kar cielesnych; żeby więc dostać się w okolice tego miejsca straceń, trzeba było z Nalewek, które, inaczej niż obecnie, były wówczas długą ulicą i kończyły się w pobliżu Pokornej (myślę o ich północnym krańcu), wydostać się, przecinając uprzednio Miłą, właśnie na Pokorną, i przeciąwszy jeszcze Niską, dotrzeć do skrzyżowania Pokornej ze Stawkami. Obecnie Pokorna jest małą i nic nie znaczącą uliczką, która za Stawkami i Inflancką ginie między ogródkami działkowymi i placami budowy. Niebawem tam, gdzie teraz są ogródki i place budowy, staną nowe apartamentowce i wtedy z mapy Warszawy zniknie także i ta resztka Pokornej. Wówczas, podobnie jak Nalewki, Pokorna była długą ulicą, na północy dochodzącą niemal do krańców miasta i łączącą się tam z drogą, przez którą można było wyjść poza okopy. Inaczej niż obecnie biegły też Stawki, które od Pokornej odchodziły trochę skośnie w kierunku na zachód, a potem skręcały trochę na północ. Przeciąwszy Stawki (po lewej) i ówczesną Inflancką (po prawej) dochodziło się niemal do końca zabudowań na Pokornej. Pod numerem 2218 mieściła się tam Fabryka Tabaczna Miasta Starej Warszawy, pod numerem 2220 Magazyn Żydowski (użytkowany przez żydowskich kupców), a między nimi, pod numerem 2219, znajdowały się budynki Cuchthauzu. Dalej (w kierunku okopów) było puste pole i prawdopodobnie właśnie tam stały szubienice. Potem, w wieku XIX, kiedy Rosjanie zbudowali w Warszawie Cytadelę i przy okazji radykalnie zmienili układ ulic w tej części miasta, Fabryka Tabaczna, Magazyn Żydowski oraz Cuchthauz zostały zniesione, a na ich miejscu stanęły koszary Mikołajewskie. Frontowy budynek koszar Mikołajewskich, dobrze widoczny na planach Warszawy z polowy wieku XIX, można uznać za miejsce Cuchthauzu, zaś znajdujące się vis-a-vis tego frontowego budynku ówczesne skrzyżowanie Pokornej z ulicą Kłopot; za pole szubienic. Teraz mniej więcej w tym miejscu, gdzie Pokorna łączyła się kiedyś z Kłopotem, są ogródki działkowe między centrum handlowym Arkadia i dworcem Warszawa Gdańska.

Jeśli staniemy w pobliżu zejścia do metra na ulicy Słomińskiego i spojrzymy w kierunku dworca oraz torów, to po lewej ręce, nieopodal dworcowych zabudowań, na skraju działkowych ogródków, zobaczymy automatyczną myjnię samochodową; i prawdopodobnie właśnie gdzieś za tą automatyczną myjnią i myjącymi się w niej samochodami dwieście lat temu stały szubienice. Jak wyglądało pole śmierci w pobliżu Cuchthauzu, nie potrafię powiedzieć. Z Historii księdza Kitowicza dałoby się wywnioskować, że szubienice "w polu za Nalewkami” były murowane. Może była to jedna szubienica (jedna, ale taka, która mogła obsłużyć czy pomieścić kilku wisielców), bowiem Kitowicz pisał o szubienicy "generalnej … choć murowanej”.

Ale akurat to zdanie autora Historii polskiej jest trochę niejasne i taki wniosek nie wydaje się całkiem uprawniony. Poza intendentem Rogozińskim za Nalewkami powieszono (trochę później, 4 czerwca) niejakiego Kobylańskiego, przechrztę, właściciela szynków i burdeli, który prowadził handel z rosyjskimi żołnierzami; przedmiotem handlu (to znaczy tym, co ów Kobylański sprzedawał) były kilkunastoletnie dziewczynki. Później zaś, 26 lipca, na polu za Nalewkami (prawdopodobnie właśnie tam) powieszono siedmiu skazanych za wieszanie " to znaczy tych, którzy wieszali 28 czerwca i zostali straceni na mocy wyroku Najwyższego Sądu Kryminalnego z 21 lipca. O tym, że wieszanie odbędzie się za Nalewkami, zadecydowała Rada Najwyższa Narodowa w rezolucji z 28 czerwca; poinformowano w niej "obywatelów mieszkańców miasta wolnego Warszawy”, że na miejsce egzekucji złoczyńców "wyznacza Rada plac Nalewek, gdzie od wieków karane były zbrodnie przeciw ojczyźnie”. Można sobie wyobrazić, że to wieszanie 26 lipca było niezłym widowiskiem; pewnie przyszli tam, żeby podziwiać swoich wiszących kolegów, wszyscy ci, którzy też wieszali w czerwcu, ale nie dali się złapać wysłanym z Gołkowa do Warszawy żołnierzom Kościuszki. Jeśli tak właśnie było, to w okolicach Nalewek i Pokornej musiał zgromadzić się wówczas wielki tłum. Jan Duklan Ochocki twierdził jednak w swoich Pamiętnikach, że "egzekucja nadspodziewanie spokojnie się odbyła, jak w czasie pokoju i regularnego praw biegu”. Trzeba tu jeszcze dodać, że na polu za Nalewkami, gdzieś w okolicy szubienic, było też coś w rodzaju cmentarza; coś w rodzaju, bo chyba nie było tam krzyży i nagrobków, a ziemię od razu udeptywano, żeby po pochówku nie pozostał żaden ślad. Z Historii księdza Kitowicza wynika, że podobne urządzenie, też rodzaj cmentarza, znajdowało się również na Piaskach; koło szubienic w polu pogrzebano tam tych wszystkich "szpiegów, buntowników, Żydów i katolików”, którzy zostali powieszeni w końcu lipca. "Ci wszyscy, winni i niewinni, pochowani w polu pod szubienicami”. Na miejscu straceń pod Cuchthauzem pochowano zaś, jak twierdził Kitowicz, czterech powieszonych na ulicach Warszawy 9 maja; "ciała powieszonych … pod szubienicą w polu za Nalewkami pochowane”. Potwierdza to Jan Kiliński, który opowiadając o wydarzeniach 9 maja, pisał w Drugim pamiętniku, że wieczorem kat "zdjął tych panów wiszących”, a potem, "włożywszy ich na furę drabiastą, kazał ich w pole wywieźć”. O takich pochówkach, trochę tajemnych, szybko się zapomina, ale jest całkiem pewne, że Kossakowski, Zabiełło, Ankwicz i Ożarowski, pewnie także i ci, którzy zostali skazani i powieszeni w maju i w czerwcu, intendent Rogoziński oraz przechrzta Kobylański, może także i ci, którzy wieszali w czerwcu, a potem zostali za to powieszeni, podchorąży Piotrowski, mularz Delgiert, właściciel kurnika i handlarz drobiu Dziekoński, handlarz siana Jasiński, wyrobnik Klonowski wciąż jeszcze tam leżą i będą leżeć wiecznie. Niemi, odcięci ze stryczka, podziemni świadkowie naszej historii; tam, gdzie wśród działkowych ogródków między Dworcem Gdańskim i centrum handlowym Arkadia ulica Pokorna kiedyś łączyła się z ulicą Kłopot.

Rozdział "ROSYJSKIE PIENIĄDZE"

Przeczytałem ponownie poznańskie wydanie (z roku 1865) "Drugiego rozbioru Polski" z "Pamiętników" Sieversa (są to nie tyle pamiętniki Johanna Jakoba Sieversa, ile zbiór różnych materiałów, listów oraz raportów, które z rodzinnego archiwum Sieversów opublikował, w połowie XIX wieku, niemiecki historyk Karl Ludwig Blum) i wydaje mi się teraz, że Tadeusz Korzon, opisując grodzieńskie dochody Stanisława Augusta; czyli to, co król dostał od rosyjskiej carycy za współudział w przeprowadzeniu drugiego rozbioru; mógł się jednak trochę mylić. Wygląda bowiem na to, że autor Wewnętrznych dziejów Polski za Stanisława Augusta, oceniając królewskie dochody, właśnie te z roku 1793, na podstawie dokumentów zachowanych w archiwum Sieversów, dokonywał obliczeń, których można by dokonać w inny sposób. Mówiąc inaczej, to, co dla Korzona było całkowicie pewne, jest (jeśli wnikniemy w informacje podawane przez Sieversa i ujmiemy je w inny sposób) bardzo niepewne; te informacje mogą być rozumiane tak, jak rozumiał je Korzon, ale mogą też być rozumiane inaczej. Nie znaczy to, że król za udział w Sejmie Grodzieńskim (i za przyjazną tam współpracę z rosyjskim ambasadorem) dostał od carycy mniej, niż uważał Korzon. Może nawet dostał więcej; tyle że chyba nie da się tego ostatecznie wyjaśnić. Oto dwa przykłady, które pokazują, że obliczenia, mające za punkt wyjścia wiadomości z Drugiego rozbioru Polski, mogłyby dać inny rezultat. Według Korzona, na początku roku 1793 Stanisław August popadł "w zupełną recydywę podłości”. Na podróż z Warszawy do Białegostoku, a potem do Grodna; w pierwszych dniach kwietnia 1793 roku; wziął od rosyjskiego ambasadora wprzód 20 000 dukatów, a potem jeszcze 10 000 dukatów. Pieniądze na podróż, które faktycznie były zapłatą za wyrażenie zgody na drugi rozbiór Polski (powiedzmy, że pierwszą ratą takiej zapłaty), wziął wtedy nie tylko król; zachęcani w ten sposób do wyjazdu byli także różni wysocy urzędnicy Rzeczypospolitej. Królewskim dygnitarzom rosyjski ambasador płacił jednak znacznie gorzej; na koszty podróży z Warszawy do Grodna dostali oni wówczas dziesięć, dwadzieścia, nawet trzydzieści razy mniej. "Myślę zatem; pisał Sievers do Płatona Zubowa; że aby pozyskać wielkiego kanclerza Małachowskiego, podkanclerzego Chreptowicza i marszałka nadwornego Raczyńskiego, byłoby dobrze ofiarować każdemu tysiąc do dwóch i trzech tysięcy dukatów na drogę jako sekretny podarunek”. Ale czy ówczesny "sekretny podarunek” dla króla wynosił rzeczywiście 30 000 dukatów?

Zobaczmy, jak to wygląda w dokumentach z Drugiego rozbioru Polski. Pierwsza wiadomość na ten temat dotyczy pieniędzy pruskich, ale wypłaconych królowi za pośrednictwem rosyjskiego ambasadora. "Poseł pruski powiedział, że jest przeznaczonych sto tysięcy dukatów, dziesięć już odebrał, które mu [Sieversowi] na podróż króla do Grodna ofiarował … bo od Prusaków Polacy nic by przyjąć nie chcieli”. Następna wiadomość pochodzi z listu Sieversa do jednej z jego córek. "Daję mu też [królowi], ile mogę, pociechy i 20 tysięcy dukatów na drogę.

Jedzie on wbrew woli”. Mamy więc już 30 000; w tym 10 000 od Ludwiga Buchholtza (posła pruskiego) i 20 000 od Sieversa. Ale zaraz potem Sievers, rozwścieczony królewskimi fanaberiami (bowiem król, mimo że wziął kasę, nie chce jechać i wymawia się chorobą, nawet chorobą swojego lekarza), zawiadamia Igelströma (wówczas dowodzącego stacjonującymi w Polsce wojskami carycy), że jeśli sprawy nadal będą toczyć się w ten sposób, to polski monarcha zostanie przez niego ukarany. "Nie otrzyma 20 tysięcy dukatów, przyznanych przez imperatorową, i nie będzie mógł liczyć na żadne dalsze poparcie, owszem, zasekwestruję jego dochody”.

Czy chodzi tu o te pierwsze 20 000 dukatów? Może, ale niekoniecznie. W tymże liście do Igelströma mowa jest też o 10 000. "Dołączam weksel do bankiera Meissnera, za którym wypłaci królowi 10 tysięcy dukatów”. I znów nie wiadomo czy zdanie to mówi o pruskich 10 000 od Buchholtza, czy o jakiejś innej, następnej wypłacie? Chyba o innej, bowiem Meissner (lub Meysner) był wtedy bankierem ambasady rosyjskiej. O pieniądzach na podróż do Grodna mowa jest w dokumentach Sieversa jeszcze trzykrotnie. Po wiadomości o Meysnerze, który ma wypłacić 10 000, mamy; w liście Igelströma do Sieversa z 27 marca wiadomość dotyczącą 5 000, które już zostały wypłacone. "Nie mogłem mu odmówić 5 tysięcy dukatów, które dziś dostał ode mnie, a których potrzebuje koniecznie na pierwsze wydatki podróży. Całą sumę 20 tysięcy dukatów mam już tu w mojej szkatule”. Następna wiadomość; z listu Sieversa do Płatona Zubowa; dotyczy księcia Józefa Poniatowskiego. "Zapewniają mnie, że król dał mu rozkaz jechania do Włoch i posłał mu na drogę z tych pięciu tysięcy dukatów, które generał Igelström zaliczył na rachunek 20 tysięcy dukatów, jakie tym celem ma otrzymać”.

Ostatnia wiadomość na ten temat; zapewne z pierwszych dni maja; znajduje się w liście Sieversa do carycy. "Przewiduję; czytamy tam; że król, który ciągnie za sobą wielki tabor, wkrótce nie będzie w stanie zapłacić za chleb, za wino i mięso dla siebie. Po wydaniu uniwersałów i odbytych wyborach czybym nie mógł zrobić mu nadziei na dziesięć tysięcy dukatów, rozumie się na wspólny koszt [z Prusami] i na drugie tyle w ciągu sejmu, jeżeli się okaże, że król się do niczego nie miesza”. Jak widać, byłoby bardzo trudno wszystko to jakoś sensownie uzgodnić i podliczyć. Być może, wszystkie te listy informują nas jedynie (jak sądził Korzon) o 30 000 dukatów; czyli o dwóch ówczesnych wypłatach na koszty podróży, jednej od pruskiego posła Buchholtza (10 000), a drugiej od Sieversa albo Igelströma (20 000). Ale można by też uznać, że wypłat było więcej, nawet pięć lub sześć; a 10 000 wypłacone przez Meysnera, 20 000 przyznane przez carycę, a także 10 000 i drugie 10 000, o które Sievers pytał carycę, to były jakieś pieniądze dodatkowe, które król wyprosił sobie (czy raczej wypłakał; bo prosząc o pieniądze, miał zwyczaj ocierać łzy i pochlipywać, litując się nad swoją nędzą) u swoich rosyjskich mocodawców. Równie niejasno wygląda też sprawa pieniędzy, które Sievers wypłacił królowi w czasie trwania grodzieńskich obrad sejmowych, między wrześniem a październikiem. Na te jesienne pieniądze (taki przynajmniej wniosek można by wyciągnąć z Wewnętrznych dziejów Polski) składały się dwie wypłaty po 14 000 dukatów oraz wynosząca 6 000 dukatów wypłata w połowie listopada. 28 000 Sievers wypłacił królowi między 1 września a 1 listopada, 6 000 wypłacone zostało, na polecenie Sieversa, przez bank Meysnera. Do tych pieniędzy, jeśli tak można powiedzieć, pewnych, należałoby ewentualnie dodać jeszcze pieniądze niepewne, to znaczy takie, co do których nie ma pewności, że zostały wypłacone; według Korzona, w listopadzie Sievers obiecał Stanisławowi Augustowi 3 000 dukatów (znów na koszty podróży, ale tym razem powrotnej), a wcześniej, między wrześniem a listopadem, mógł dodać do ówczesnych 28 000 (ale nie wiadomo, czy dodał; domagał się tego marszałek Moszyński) jeszcze dwa razy po 3 000 dukatów. Zobaczmy, jak to wygląda w materiałach z Drugiego rozbioru Polski. "Od Igo Września; czytamy tam (jest to streszczenie listu Sieversa do carycy, prawdopodobnie napisanego w połowie listopada); dawał mu [Sievers królowi] miesięcznie na całe utrzymanie 150 tysięcy franków, czyli 14 tysięcy dukatów i król bez szemrania to przyjmował.

Lecz suma ta nie wystarczała. Po dokładnym obliczeniu uczynionym wespół z hrabią Moszyńskim przekonał się [Sievers], że jeszcze trzech tysięcy dukatów co miesiąc było potrzeba”. Streszczenie to mogłoby świadczyć, że między 1 września a połową listopada 1793 Stanisław August wziął z kasy rosyjskiej ambasady 42 000 dukatów (trzy razy 14 000) i jeszcze, dodatkowo, w wyniku późniejszego obliczenia Moszyńskiego i Sieversa, 9 000 dukatów (trzy razy 3 000). Razem dawałoby to; za trzy jesienne miesiące; coś w rodzaju wypłacanej ratalnie pensji w kwartalnej wysokości 51 000 dukatów. Temu zaprzecza jednak dalszy ciąg relacji Sieversa.

Tym razem jest to już nie streszczenie, lecz list ambasadora do carycy. "Po dwóch zatem miesiącach, Wrześniu i Październiku, przyrzekłem królowi kwotę tę z kasy wspólnej [pruskiej i rosyjskiej] albo, gdyby ta była próżną, w inny sposób odliczyć. Kiedy była o tym mowa, ażeby mu 14 tysięcy dukatów na Igo Listopada wypłacić, upłynęło ośm dni, a tyle nie zebrano …. Na usilną więc prośbę króla postanowiłem kazać mu wypłacić dziś rano, zanim do niego poszedłem, 6 tysięcy dukatów przez bankiera Meissnera, za co mi przy końcu naszej rozmowy w najżywszych wyrazach dziękował”. Gdybyśmy wzięli pod uwagę tylko te ostatnie wiadomości, musielibyśmy uznać, że między 1 września a połową listopada król dostał nie 51 000, ale znacznie mniej; we wrześniu i w październiku może nawet nie dostał nic (bo Sievers tylko coś mu obiecywał "w inny sposób odliczyć”), a w pierwszych dniach listopada zapłacono mu jakąś (nieznaną) część z 14 000, a potem jeszcze te 6 000, które ambasador kazał wyłożyć Meysnerowi. Byłoby to więc zaledwie kilka, może kilkanaście tysięcy dukatów. Do tych kilku czy kilkunastu tysięcy można by jeszcze ewentualnie dodać następne 6 000 dukatów, o których jest mowa w dalszym ciągu tegoż listu Sieversa do Katarzyny. Ta wiadomość jest szczególnie ciekawa, bowiem mówi ona, w jaki sposób petersburska caryca traktowała wówczas polskiego króla; wcale się nie krępując (że to wreszcie delikatna materia; pieniądze) składała mu obietnice finansowe, obiecując jakieś (w dodatku niewielkie) wypłaty. "Niech mu [królowi] to posłuży; pisał Sievers do carycy; za tym mocniejszy dowód tego, co mu właśnie o usposobieniu W[aszej] Imp[eratorskiej] Mości mówiłem i co mu W[asza] Imp[eratorska] Mość sama w liście swoim pisała, że mu trzy tysiące dukatów za bieżący miesiąc Listopad i tyleż na koszta podróży dostarczę; na tym musi poprzestać, więcej uczynić nie mogę”. Autor Wewnętrznych dziejów Polski uważał chyba te 6 000 dukatów za dochód realny; to znaczy uważał, że zostały one wypłacone; ale pewności również i w tej sprawie mieć nie można, bowiem Sievers mógł nie zrealizować swojej obietnicy; jeśli w kasie ambasady nie było pieniędzy. Jak z tych wszystkich przykładów wynika, nic tu zatem nie jest pewne; i król Polaków, w roku 1793, mógł kosztować petersburską carycę nawet dwukrotnie, nawet trzykrotnie więcej, niż wynikałoby to z obliczeń Korzona; ale mógł ją też kosztować znacznie mniej. Wszystko to prawdopodobnie dałoby się dość łatwo wyjaśnić, gdybyśmy znali rachunki, które Sievers przedstawił swojej monarchini po powrocie do Petersburga. O tym, że takie rachunki istniały, mówi reskrypt carycy, nakazujący Sieversowi opuszczenie Warszawy. Reskrypt ten (wynika z niego, że Sievers nie tylko został odwołany, ale popadł też w niełaskę, co można tłumaczyć jego złymi stosunkami z kochankiem carycy, Platonem Zubowem) przekazał dotychczasowemu ambasadorowi, w grudniu 1793 roku, nowy ambasador, generał Igelström. "Tymczasem rzeczonemu generałowi en chef; czytamy tam oddacie archiwa Waszych poprzedników … wraz z dokładnym opisaniem i rachunkami z wydatków, jakieście w naszych sprawach poczynili. Żądamy tym więcej nadesłania owych rachunków, gdy z powodu zaniechania przez Was dawnego zwyczaju i przykładu poprzedników, nie otrzymaliśmy zgoła takowych w ciągu całego czasu, przez jaki pełniliście swój urząd, a oprócz sum, jakie Wam stąd były posłane, ciągnęliście grube weksle na nasz skarb, nie tłumacząc się wcale z prawdziwego ich użytku”. Jak Sievers wytłumaczył się w Petersburgu z "grubych weksli”; nie wiadomo. Jakieś rady w tej sprawie są teraz trochę spóźnione, ale można by mu doradzić, żeby tłumacząc się z finansowego bałaganu w ambasadzie przy ulicy Miodowej (Sievers urzędował nie tam, gdzie później Igelström, lecz po drugiej stronie ulicy, w Pałacu Borcha, gdzie teraz ma swoją siedzibę prymas Polski); zrzucił winę na polskiego króla; jego niepohamowaną chciwość i równie niepohamowaną rozrzutność. Znając te rachunki, które Sievers sporządził w Petersburgu na żądanie carycy (a także wcześniejsze rachunki kolejnych ambasadorów rosyjskich w Warszawie; Repnina, Salderna, Stackelberga i Bułhakowa), wiedzielibyśmy dokładnie, za ile Rosjanie kupili Stanisława Augusta Poniatowskiego; ile ich ten król kosztował. Ktoś może powiedzieć, że to wreszcie wszystko jedno; czy Rosjanie zapłacili wtedy temu polskiemu królowi milion dukatów, czy tylko pół miliona. Może i wszystko jedno; z jakiegoś moralnego punktu widzenia. Ale akurat w tej sprawie mnie interesowałby nie tyle moralny, ile finansowy (czy finansowo-polityczny) punkt widzenia. Znając cenę polskiego króla moglibyśmy ją porównać z innymi podobnymi cenami; ceną, którą caryca Katarzyna gotowa była wówczas zapłacić za króla z Tyflisu czy za króla ze Sztokholmu. Czy król Polaków był tańszy czy droższy od króla Gruzinów? Czy rosyjski ambasador w Sztokholmie; nim został stamtąd przez Gustawa III, którego nie udało się kupić, wydalony; miał do dyspozycji (na zakup szwedzkiego króla) mniej czy więcej pieniędzy niż jego kolega w Warszawie? To właśnie wydaje mi się bardzo ciekawe.

Rozdział "KAT"

Kiedy zaczęła się insurekcja, Stefan Böhm (jego nazwisko pojawia się też w innych formach; Beym oraz Bem) był mężczyzną w sile wieku; miał pięćdziesiąt trzy lata. Rodzina, z której pochodził, nie była bogata, a w dodatku Stefanek (jak go potem czule w Warszawie nazywano) był jedenastym z kolei synem. Z Chełma, gdzie się uczył, wysłano go, z nadzieją, że uzyska intratny zawód, na studia medyczne do Królewca.

Z nieznanych powodów Böhm studiów nie ukończył, ale specjalizacja chirurgiczna, którą sobie obrał, mogła być mu potem przydatna w jego pracy zawodowej.

Wyjechawszy z Królewca, Böhm znalazł pracę u Radziwiłłów z Nieświeża; był oficjalistą w dobrach księcia Karola Radziwiłła Panie Kochanku, a potem, w roku 1768, zaciągnął się do wojsk Konfederacji Barskiej. Jego konfederackie przygody są słabo znane, wiadomo tylko, że walczył w okolicach Krakowa i w bitwie pod Tyńcem został ciężko ranny, jak pisał w drugim tomie Cmentarza Powązkowskiego Kazimierz Władysław Wójcicki, "zrzucony z konia i jako zabity na polu zostawiony”. Życiorys zamieszczony w dziele Wójcickiego jest niemal jedynym źródłem, z którego można zaczerpnąć garść jako tako wiarygodnych wiadomości o młodości Böhma. Następnego dnia po bitwie pod Tyńcem dworzanie księcia Panie Kochanku odnaleźli swego kolegę na pobojowisku, a choć rana, którą otrzymał, nie była śmiertelna, musiała ona mieć nie byle jaki wpływ na jego życie; może nawet w jakiś sposób zadecydowała o tym, że po latach wybrał taki a nie inny zawód.

Było to, jak pisał Wójcicki, "cięcie szabli przez twarz i głowę”, a skutkiem tego ukośnego cięcia była straszliwa blizna, która naznaczyła, a nawet zniekształciła twarz Böhma. Coś, co skazańcy, w ostatniej chwili, mogli uznać i nawet z pewnością uznawali; za krzywy uśmiech Stefanka, może za uśmiech szyderczy, uśmiech diaboliczny, było więc w istocie nieuniknionym i niefortunnym grymasem spowodowanym przez biegnącą ukośnie, od czoła do podbródka, bliznę.

Twarz kata; to był ostatni widok, który ze sobą stąd zabierali; i tak świat żegnał ich krzywym uśmiechem. Bardzo proszę, żeby wzięli to pod uwagę ci, którzy widzą, jak się uśmiecham; pisząc tę książkę. Kiedy straszna rana wreszcie się zabliźniła, Böhm znalazł się; nie wiadomo, jakim sposobem; w Heilsbergu, w którym to miasteczku, na Warmii (teraz nazywa się ono Lidzbark Warmiński), rezydował biskup poeta, Ignacy Krasicki. Ich rozmowy, biskupa i kata, w biskupim ogrodzie, w oszałamiającym zapachu czerwonych różyczek wspinających się tam po pergolach; cóż to za temat wspaniały. Ale, niestety, nic o nich nie wiadomo, musielibyśmy je w całości zmyślić; a tego nie lubię. W roku 1778 ukazała się drukiem Monachomachia; właśnie w tym czasie Böhm mieszkał w Heilsbergu. Może Böhm grywał w dworskim teatrze Krasickiego; jego twarz, straszliwie przecięta i obrzydliwie wykrzywiona, predestynowała go na aktora, oczywiście takiego, który występuje w rolach komicznych. Ale to są tylko moje domysły. W Heilsbergu Böhm zaprzyjaźnił się z kimś, kto nazywał się Muller lub Miller i pracował na dworze Krasickiego. Ów Muller był chirurgiem biskupa, znany też był z tego, że przeprowadzał w Heilsbergu jakieś doświadczenia naukowe z dziedziny fizyki oraz chemii; choć trwał w najlepsze wiek rozumu, mogło być i tak, że w Heilsbergu destylowano wówczas jakieś płyny (kwas siarkowy?), pragnąc wyprodukować z nich eliksir życia. Muller, prowadząc swoje naukowe badania i krojąc swoich pacjentów, dorabiał sobie w Heilsbergu jako kat, i Böhm, zaprzyjaźniwszy się z nim, zaczął asystować przy egzekucjach. Poznał w ten sposób techniczne tajemnice zawodu, który chyba mu się spodobał. Technika Böhma; ta, którą stosował w czasie warszawskich egzekucji; była dość pomysłowa, ale na pytanie, czy zapoznał się z nią w Heilsbergu, czy sam później wymyślił, nie da się odpowiedzieć. Mogła ona też pochodzić z jakichś innych źródeł; jeśli, czego nie wiem, istniały niemieckie czy francuskie podręczniki, z których można się było nauczyć tego zawodu. Koło roku 1780, porzuciwszy Heilsberg i teatr dworski Krasickiego, Böhm (znów nie wiadomo jakim sposobem) znalazł pracę gdzieś nad Bugiem; w miasteczku, które nazywało się Pratulin. Wójcicki pisał, że "mosty na Bugu dozorował”. W tym to Pratulinie zawarł w roku 1782 związek małżeński z Marianną z domu Gliszczyńską, zaś dwa lata później Marianna urodziła mu syna, któremu na chrzcie dano imię Kacper. Pobyt w Pratulinie skończył się trochę nieszczęśliwie, bowiem po drugim rozbiorze, w roku 1793, przez Bug przeprawiały się akurat w tym miejscu oddziały rosyjskie i Böhm został przez kogoś rozpoznany jako konfederat barski. "Jako dawny partyzant wskazany; pisał Wójcicki; tyle tylko miał czasu, ile do ocalenia siebie, żony i syna potrzebował”. Nieszczęśliwy ten wypadek skończył się jednak szczęśliwie, bowiem Böhm z żoną i dzieckiem uciekł do Warszawy, gdzie mu się powiodło. Böhmowie zamieszkali w pobliżu ulicy Fawory, prawdopodobnie na ulicy Zielonej pod numerem 2075; wnioski, jakie można wyprowadzić w tej sprawie z ówczesnych warszawskich taryf, są jednak trochę niepewne. Tak czy inaczej, była to najlepsza dzielnica Warszawy; w dworkach na Faworach i na Zielonej mieszkali wówczas najbogatsi warszawiacy. Ponieważ o pierwszych miesiącach pobytu Böhmów w stolicy nic nie wiadomo, nie sposób też wytłumaczyć, w jaki sposób znaleźli się oni w takim dobrym miejscu. Wójcicki tłumaczył to tym, że Böhm "doznawał chlubnych względów od znakomitych wodzów” jako "stary wojak”, ale takie tłumaczenie nie wydaje się wystarczające; wreszcie wielu starych wojaków żebrało wtedy na ulicach Warszawy. Pisząc o znakomitych wodzach, Wójcicki miał na myśli generała Henryka Dąbrowskiego, który był sąsiadem Böhmów, oraz księcia Józefa Poniatowskiego, który, gdy Böhmowie budowali swój dworek na Zielonej, wspierał ich finansowo. Prawdopodobnie niebawem po przyjeździe do Warszawy Böhm odnalazł mieszkającego tutaj brata swojego heilsberskiego przyjaciela, owego Mullera lub Millera, który był chirurgiem i katem u biskupa Krasickiego.

Warszawski brat, też Muller lub Miller, miał na imię Jan i był katem Warszawy.

Miał on już swoje lata i nie dawał sobie rady z pracą, która wymagała pewnej siły fizycznej, władze miejskie poszukiwały więc jego następcy. Böhm, który zebrał trochę doświadczeń w Heilsbergu, był dobrym kandydatem. Jako że praca była (jeśli wziąć pod uwagę różne dodatki) nieźle płatna, Mullerowi udało się go namówić i w ten sposób Warszawa pozyskała nowego kata. Ponieważ istota katowskiego zawodu polegała na utrzymywaniu porządku i czystości (chętniej mówiono wtedy o chędożeniu miasta albo jego ochędóstwie), kat, jako urzędnik miejski, był zatrudniony na etacie w Komisji Brukowej, a jego zarobki były mniej więcej takie same, jak zarobki innych urzędników, którzy byli odpowiedzialni za zewnętrzny wygląd Warszawy. Można tu oczywiście powiedzieć, że kat miał poważniejsze zadania; odpowiadał także za wygląd duchowy. Ale płacono mu, jak się zdaje, nie więcej niż tym, którzy zajmowali się stanem bruku, rynsztoków czy wozów asenizacyjnych. Miejscem pracy kata i jego pomocników był Magazyn Karowy na Nalewkach. Z Zielonej czy z Faworów na Nalewki (na tyłach Ogrodu Krasińskich) było dość daleko, nie wiem, jak Böhm udawał się do pracy; chyba jechał konno. Wysokość etatu wynosiła 92 złote polskie miesięcznie, czyli (w roku 1793) niecałe 5 czerwonych złotych. Wydaje się, że nie było to wiele, ale zaraz zobaczymy, że faktycznie kat zarabiał znacznie więcej. Do obowiązków kata, poza ścinaniem lub wieszaniem, należało, po pierwsze, wywożenie za miasto i grzebanie zwłok tych, którzy zostali ścięci lub powieszeni. Jeśli chodzi o ten obowiązek, to oczywiście nie było tak, że kat osobiście pełnił rolę grabarza; musiał on tylko zarządzić i zorganizować pochówek skazańców, a wywózkę przeprowadzali jego czeladnicy. Po drugie, kat miał obowiązek wywożenia martwych zwierząt, które padły na ulicach miasta; obowiązek ten obejmował również wywożenie za miasto oraz (jak byśmy to dzisiaj obrzydliwie powiedzieli) utylizowanie zwierząt, które jeszcze nie padły, ale były chore i można się było spodziewać, że padną. Utylizowanie zwierząt zebranych z ulic kat miał w swoich obowiązkach, ale umowa z nim przewidywała, że będzie również wywozić martwe konie oraz bydło na życzenie mieszkańców miasta.

Ponieważ wyrzucanie martwych zwierząt na ulicę było absolutnie zakazane (dotyczyło to także psów i kotów; zwierzęcych zwłok straszliwie się bano), każde zwierzę, które zmarło w mieście, a było ich mnóstwo, musiało przejść przez ręce kata albo jego pomocników. Po trzecie wreszcie, kat miał również obowiązek wykonywania wyroków, które dotyczyły nie ludzi, lecz różnego rodzaju dzieł takich, które przez sądy kryminalne zostały uznane za szkodliwe lub podburzające.

Ujmując to inaczej, do obowiązków kata należało publiczne palenie książek, gazet, ogłoszeń oraz wszelkich innych papierów, w których znaleziono coś takiego, co mogło zagrażać Rzeczypospolitej. Jak łatwo zauważyć, niektóre z tych obowiązków kata były bardzo dochodowe, inne nie. Największe dodatkowe dochody przynosiło niewątpliwie; choć nie zawsze; ścinanie oraz wieszanie. Dochodowy mógł też być pochówek, ale to zależało od zamożności rodzin skazańców. Niezwykle dochodowe były z pewnością martwe zwierzęta; ponieważ wywózka, dokonywana na prośbę mieszkańców miasta, odbywała się za dodatkową, umówioną opłatą, każde takie zwierzę oznaczało dodatkowy zarobek. Natomiast na paleniu papierów kat z pewnością nie zarabiał ani grosza.

Dodatkowe zarobki Böhma dobrze ukazują relacje opowiadające o czterech egzekucjach, które odbyły się 9 maja. Zarobki te wzięły się oczywiście stąd, że ci, którzy byli wieszani, mieli swój interes w tym, żeby powieszono ich szybko i sprawnie. Wypada tu przypomnieć wypadek, o którym wiele wówczas mówiono dekapitację króla Ludwika XVI, którego, przy pomocy gilotyny, ścięto w Paryżu 21 stycznia 1793 roku. Paryski kat podobno spuścił wtedy nóż gilotyny tak fatalnie, że zamiast opaść na kark króla i przeciąć królewską szyję, uderzył on trochę z boku, przecinając ukośnie czaszkę i twarz. Tak przynajmniej twierdzili potem oburzeni monarchiści; jakobińska wersja śmierci Ludwika XVI mówiła, że król krzyczał i wyrywał się do ostatniej chwili, i to właśnie miało być przyczyną niezręcznego cięcia. Najwyższą gratyfikację za wykonanie swojej katowskiej roboty w sposób szybki i fachowy Böhm otrzymał 9 maja od hetmana polnego litewskiego Józefa Zabiełły. Opowieść Jana Kilińskiego mówi, że Zabiełło, już w szelkach, dał Böhmowi sakiewkę z dukatami, których to dukatów "było więcej jak sto”. Hojny okazał się też drugi z trzech skazańców powieszonych na Rynku Miasta Starej Warszawy, marszałek Ankwicz, który, jak pisał Karol Wojda w książce O rewolucji polskiej w roku 1794, "złotą tabakierkę katowi darował”. Według Antoniego Trębickiego gratyfikacja, którą za dobrą robotę otrzymał Böhm od marszałka Rady Nieustającej, była nawet hojniejsza; Ankwicz do tabakierki dorzucił jeszcze złoty zegarek. Böhm robi na mnie wrażenie poważnego człowieka (i solidnego fachowca), więc nie sądzę, żeby, obejrzawszy złotą tabakierkę, mógł powiedzieć do stojącego na drabinie marszałka:; Trochę mało.; To nie byłoby w jego stylu. Do nagród, które Böhm otrzymał 9 maja, można jeszcze doliczyć "potrójny dukat”, o którym mowa jest w Drugim pamiętniku Kilińskiego, a który ofiarował Böhmowi biskup Kossakowski. Jeśli porównać ten potrójny dukat (była to bita w roku 1794 złota moneta nazywana częściej potrójnym czerwonym złotym i mająca, jak wskazuje nazwa, wartość trzech dukatów, czyli dwóch czerwonych złotych półtoracznych) z sakiewką Zabiełły, to trzeba powiedzieć, że biskup Kossakowski, opłacając tą jedną monetą swoje wieszanie pod kościołem Świętej Anny, okazał się zadziwiająco oszczędny. To zaś, że Böhm nie był byle kim, jakimś łasym na pieniądze łobuzem, lecz człowiekiem poważnym i uczciwym fachowcem, potwierdza jego zachowanie w dniu 28 czerwca. Nie wiadomo, z jakiego powodu znalazł się on wtedy w pobliżu szubienic, wiadomo natomiast, że wieszanie, które odbywało się tego dnia, uznał za nielegalne i odmówił współdziałania z wieszającymi. "Próżno grożono mu; mówi tekst zatytułowany Obrona Stanisława Augusta (może królewskiego autorstwa); … dał im uczuć, że się wzdryga takowym postępkiem, że jest wykonywaczem sądowego wyroku, nie napaści i morderstwa”. 28 czerwca wieszano byle jak, na czym popadło i wreszcie kogo popadło; i prawdopodobnie to właśnie nie spodobało się Böhmowi, który (na to przynajmniej wygląda) lubił dobrą robotę. Z Historii polskiej księdza Kitowicza wynika, że niewiele brakowało, aby Böhm, ponieważ nie chciał wieszać, znalazł się wtedy wśród powieszonych. Skończyło to się ucieczką kata, może i pogonią za nim, co Kitowicz opisał swoją wspaniałą, nawet trochę dziką polszczyzną. "Był już w niebezpieczeństwie stryczka od pospólstwa pogrożonego, ledwo z uczniami swymi spomiędzy kupy prowadzącej go do takiej egzekucji uskrobał, udawszy posłusznego, a potem w zakrętach ulic rączego wziąwszy na pazury”. Po upadku insurekcji i wejściu Rosjan do Warszawy, Böhm nadal pracował jako kat. Wykonywał swój zawód do roku 1813, a więc także w epoce Księstwa Warszawskiego i wojen napoleońskich.

Godna podziwu pracowitość; umierając w roku 1813 miał siedemdziesiąt dwa lata i dopiero wtedy katowskie obowiązki przejął jego syn Kacper, uprzednio oficer huzarów w armii księcia Józefa Poniatowskiego. Ówcześni skazańcy prawdopodobnie nie byli zadowoleni z tego, że wiesza ich starzec, bo musiało to trwać strasznie długo. Można wyobrazić sobie starego Böhma wchodzącego z trudem, szczebel po szczeblu (boli go kręgosłup i ma rwę kulszową), na drabinę i odpoczywającego w połowie tej wspinaczki; drabiny katowskie, opierane o poprzeczną belkę szubienicy, były bardzo wysokie, co najmniej sześcio lub siedmiometrowe. O tym ostatnim okresie działalności Stefana Böhma kompletnie nic nie wiadomo. Z życiorysu zamieszczonego w Cmentarzu Powązkowskim Wójcickiego można wywnioskować, że Böhm pozostał do końca życia tradycjonalistą, katem przywiązanym do wielowiekowej katowskiej tradycji. Wójcicki Pisał, że i on, i później jego syn "zachowywali ten zwyczaj dawny, że po dopełnionej na zbrodniarzu skazanym karze, w uroczystym ubiorze swoim, każdy stawał przed prezydentem m. Warszawy, a dobywszy miecza z pochwy, zapowiadał: że z mocy wyroku sądu kryminalnego ukarał złoczyńcę”. Ten uroczysty ubiór kata Warszawy prawdopodobnie ktoś opisał; dobrze byłoby sprawdzić, jak wyglądał. Jeszcze ciekawszy byłby jakiś opis, i taki pewnie nie istnieje, stroju, który Böhm wdziewał, wychodząc do pracy; nie wiemy nawet, czy do wieszania wkładał rękawiczki. I czy to były cienkie, jedwabne rękawiczki (czarny, lśniący jedwab), czy grube, pikowane, takie, jakie ja wkładam do pracy w moim ogrodzie w Milanówku. Opisując w Cmentarzu Powązkowskim groby dwóch katów, ojca i syna, Wójcicki cytował przysłowie, które lud Warszawy połączył z imieniem pierwszego z nich. Czy to było przysłowie z roku 1794, czy z lat późniejszych, tego się od Wójcickiego nie dowiadujemy. Kto chciał kogoś postraszyć, mówił:; Pójdziesz ty do Stefanka na śniadanie.; Wójcicki uważał, że to było groźne przysłowie ("imię poszło w groźne przysłowie u ludu warszawskiego”), ale chyba nie miał racji, bowiem zdrobnienie wskazuje, że kat, choć groźny, miał też w swojej aurze coś miłego czy zabawnego. Może Stefanek Böhm był sympatycznym człowiekiem; stoi na drabinie i uśmiechając się spazmatycznie swoimi przerąbanymi na skos ustami, gładzi skazańca po policzku. Ten element zabawowy można by jeszcze trochę uwydatnić, pomysł ludu Warszawy zamykając w formie rymowanej. Przysłowie, przerobione w ten sposób, uchwyciłoby wtedy inną, słabo rozpoznaną stronę śmierci; to, co jest w niej zabawnego. U Stefanka są śniadanka.

Rozdział "TRZECI RODZAJ JAZDY"

Francois Blanchard wystartował z Ogrodu Foksalowego 10 maja 1789 roku o godzinie pierwszej po południu. Jego powietrzna podróż miała odbyć się dzień wcześniej, ale wystąpiły jakieś przeszkody; może aerostatycznej machiny (la machinę aerostatique) nie udało się przygotować na czas lub może 9 maja pogoda była niesprzyjająca, burzliwa albo deszczowa; i dzienniki warszawskie zamieściły zawiadomienie o przełożeniu lotu ("w kompanii z pewną Damą”, jak zostało to ujęte w "Gazecie Warszawskiej”) o jeden dzień. Główna aleja Ogrodu Foksalowego; nazywanego także Vauxhallem albo Ogrodem Vauxhallowym; biegła wtedy dokładnie tak, jak teraz biegnie jezdnia ulicy Foksal; od Nowego Światu w kierunku wiślanej skarpy i wąskiego przejścia, którym obecnie można wydostać się na Smolną. Wtedy to przejście nie istniało, bo po południowej i północnej stronie Ogrodu Foksalowego nie było, jak wynika z planów, żadnych budynków.

Zabudowana była natomiast posesja oddzielająca Vauxhall od Nowego Światu; stał tam, pod numerem 1297, drewniany dom należący do bankiera Cabrita (lub Kabrita).

Na Foksal (nie wiem, czy mówiono wówczas tak, jak teraz my mówimy; na Foksal, czy raczej; do Vauxhallu) można się było dostać prawdopodobnie przez bramę tego domu, zapewne również przez którąś z ulic położonych na tyłach Nowego Światu Wróblą albo Szczygła. Kareta wioząca na widowisko króla, ospowatą panią Grabowską i poetę Trembeckiego jechała więc od Zamku; tak to sobie wyobrażam przez Krakowskie Przedmieście, przy kościele Dominikanów Obserwantów skręciła w lewo i przez Alexandrię, a potem Wróblą (tak jak obecnie biegnie ulica Kopernika) dojechała do Vauxhallu. Albo dojechała Nowym Światem do Ordynackiej i z Ordynackiej skręciła we Wróblą. Trembecki, choć niemłody (miał wtedy pięćdziesiąt lat), musiał być nieźle podniecony. Napisał poprzedniego dnia (to też jest oczywiście tylko mój domysł) pierwszą połowę ody Balon i podskakiwał na siedzeniu w oczekiwaniu, co będzie dalej; czy balon zapali się w powietrzu i Blanchard ze swoją damą spłoną nad Warszawą (efektowna ewentualność), czy balon pęknie i Blanchard z damą, opuściwszy się na dwóch paraszutach, wylądują w Ogrodzie Foksalowym (ewentualność też efektowna, ale trochę mniej).; Trębusiu mówi król; nie denerwuj się, nie podskakuj, jeśli twoją odę Balon napiszesz, to dostaniesz de ma cassette 50 dukatów, jak ci obiecałem. Pójdą one na spłacenie twoich długów. Ale jeśli polecisz z Blanchardem i skoczysz na paraszucie, to dostaniesz je do ręki, a ja ci, Trębusiu, do twojej pension mensuelle dołożę jeszcze 20 de surplus.; Szkoda, że nie doszło do tego skoku, który tu wyimaginowałem, bo byłby to widok niezapomniany; autor Powązek opadający powoli na paraszucie nad ulicą Foksal. Paraszut, poeta, jego przekrzywiony tricorne i rozwiane ponad Foksalem poły jego połatanego i zaświnionego chińskiego szlafroka. W trakcie tego opadania z lewej stopy poety spada ranny pantofel, też chińskiej produkcji. Jak tłumaczył swoim czytelnikom wydawany wówczas w Warszawie (przez księdza Piotra Świtkowskiego) "Pamiętnik historyczno-polityczno-ekonomiczny”, "parachute jest to jakoby parasol kitajkowy wielki”. Kitajkowy, to znaczy jedwabny, z chińskiego jedwabiu.

Przepisuję tu fragment artykułu, w którym "Pamiętnik historyczno-polityczny” (w numerze majowym z roku 1789), zapewne właśnie piórem księdza Świtkowskiego, opisywał warszawski lot Blancharda. Godny uwagi jest podany w tym artykule rozmiar balonu; 90 łokci to niemal tyle, co 55 metrów. Balon o takim obwodzie byłby mniej więcej dwukrotnie większy od mojego domu w Milanówku, a gdyby teraz ustawić go na środku ulicy Foksal, to prawdopodobnie z trudem by się tam pomieścił. "Blanchard Francuz, który kunszt unoszenia się po powietrzu od braci Mongolfierów wynaleziony, wydoskonalił i w zwyczaj wprowadził, okazawszy to niezwyczajne wiekom dawnym widowisko różnym Narodom, przybył także do Warszawy dla zadziwienia, ucieszenia śmiałością i zręcznością swoją oczu Polskich. Była to już 34. podróż powietrzna tego odważnego człowieka. Puścił się on dnia 10. Maia w Ballonie z kitajki gummowanej zrobionym, obwodu mającym 90 łokci, z Ogrodu Foxalowego na Nowym Świecie, o godzinie pierwszej z południa. Sznurki zwieszone od sieci, która wierzch Ballonu pokrywała, utrzymywały łódkę błahą, której wspomniony Navigator wraz z jedną towarzyszką tej powietrznej podróży życie swoje powierzyli. Wiatr Wschodnio-Południowy sprawił, iż Balon wzbijając się do niezmiernej wysokości szedł zawsze prawie wzdłuż Wisły i mógł być widziany z każdego prawie miejsca Stolicy, na koniec po 45 minutach żeglarze powietrzni spuścili się bez najmniejszej szkody w Białołęce za Wisłą. W kilka dni potem czynił tenże sławny żeglarz doświadczenie Paraszutu od siebie wynalezionego, końcem ratowania się od śmiertelnego upadku, gdyby Ballon pękł jakim sposobem. Ten Paraszut wyniesiony był do niezmiernej wysokości przez jeden Ballon mały, do którego był sznurkiem przytwierdzony. W górze gdy się Ballon zapalił, przepalił się ów sznurek, a Paraszut sam począł się pomału rozwijać i spuszczać na dół wraz z koszykiem pod nim zawieszonym, w którym był pies spory. Przez 6 minut spuszczał się i z wolna posadził jakoby na piasku pod Pałacem Korpusu Kadetów koszyk i psa w nim będącego”. Do wiadomości o pierwszym warszawskim locie Blancharda, podanych w "Pamiętniku” księdza Świtkowskiego, można jeszcze dorzucić te, które znajdujemy w Estetyce miasta stołecznego Warszawy Antoniego Magiera. Autorowi Estetyki poplątały się trochę dwa warszawskie loty francuskiego, jak to wtedy mówiono, aeronauty; pierwszy lot z roku 1789 i następny z roku 1790. Do tego drugiego lotu Blanchard wystartował z ogrodu przy ulicy Senatorskiej w balonie, który sporządzony został kosztem Jana Potockiego. Jak pisał Magier, na balon zużyto wtedy "13 000 łokci kitajki różnego koloru gładkiego i mieniącego”, którą to kitajkę Potocki sprowadził "z fabryk zagranicznych” i którą zszywało w Warszawie osiemnastu czeladników krawieckich. Francuski aeronauta, już bez damy, autor Rękopisu znalezionego w Saragossie, słynny Turek Potockiego oraz jego równie słynny pudel dolecieli wtedy z ulicy Senatorskiej na Wolę i wylądowali pod Gorcami. Jeśli zaś chodzi o lot pierwszy, ten z roku 1789, to od Magiera dowiadujemy się, że balon Blancharda napełniony był wtedy "gazem wodorodnym”, rano, przed lotem, ku czci Francuza i jego żony (dama, z którą leciał, miała być bowiem jego żoną) strzelano z ustawionych na zamkowym tarasie armat, a "niezmierna wysokość”, o której pisał "Pamiętnik historyczno-polityczno-ekonomiczny”, wynosiła "jak z obserwatorium królewskiego postrzegano i wyrachowano … łokci 3975”.

Blanchardowie w maju 1789 roku wznieśli się więc; jeśli przeliczymy to w systemie dziesiętnym; na wysokość 2365 metrów. Wydaje się to trochę nieprawdopodobne; żeby kitajkowy balon, w locie z Ogrodu Foksalowego do Białołęki (Magier określał to miejsce jako Las Białołęcki), znalazł się na wysokości niemal dwóch i pół kilometra, gdzie jest straszliwie zimno i prawie nie ma już czym oddychać. Może Magier pomylił się w tym miejscu lub może w swoich obliczeniach pomyliło się królewskie obserwatorium. W Estetyce miasta stołecznego mamy też ciekawą wiadomość dotyczącą materiału, którego Blanchard używał do napełniania swojej machinę aerostatique. Był to biały i zielony koperwas, czyli siarczan cynku i siarczan żelaza. "Po tym napowietrznym doświadczeniu zostało na przedaż na Foksalu 6 tysięcy funtów koperwasu białego i 2 tysiące zielonego, z której to ilości użytego do tego doświadczenia żelaza sądzić można o ogromie balonu unoszącego dwie osoby w powietrzu”. Choć widowisko Blancharda niezwykle się w Warszawie podobało, a on sam, jak pisał Magier, przyjmowany był "oklaskami powszechności”, byli też tacy, którzy pierwszym sukcesom machin aerostatycznych przyglądali się podejrzliwie. Niepokój, jak się zdaje, wśród ludzi myślących budziło (i rzeczywiście musiało budzić) to, że balony naruszały, a nawet stawiały pod znakiem zapytania oczywisty porządek świata, coś, co można by nazwać naturalnym i odwiecznym podziałem funkcji; człowiek latający na wysokości dwóch i pół kilometra przejmował jakieś funkcje, które nigdy do niego nie należały, i właśnie to było niepokojące, a nawet groźne; choć groziło czymś takim, z czego wówczas nie zdawano sobie dobrze sprawy. Jeśli naturalny porządek świata można opatrzyć znakiem zapytania, jeśli można zapytać, czy ma być taki, czy inny; tak dałoby się ująć te wątpliwości, które przecież i nam przy różnych okazjach teraz się nasuwają; to pewnie nie ma żadnego porządku, w który można wierzyć i któremu można zaufać. Trembecki w odzie Balon upatrywał w tym unoszeniu się w powietrze triumf nowoczesnego rozumu, który uchyla czy nawet unieważnia "natury prawa” ("rozum człowieczy wszędy przechodzi”, "skakać głazy nauczył”), i bardzo mu się to skakanie podobało, bo był lekkoduchem i miał umysł liberalny, przychylny zatem różnym modernizacyjnym projektom. Ten podziw dla ryzykanckich przedsięwzięć, widoczny w odzie Balon, miał też z pewnością coś wspólnego z zamiłowaniem Trembeckiego do gry w karty, której poeta poświęcał większość swego czasu; wymawiał się nawet od chodzenia na obiady czwartkowe do króla, bo to wiązało się z koniecznością wstania od stolika. Zaryzykujmy, a potem zobaczymy, co z tego wyniknie; to jest postawa karciarza, który licytuje wysoko, choć ma słabe karty. Ludzie wcale niegłupsi od autora Balonu a z pewnością rozważniejsi wysuwali jednak zastrzeżenia, choć, jak powiadam, jeszcze nie całkiem wiedzieli (nie całkiem dokładnie), co im się nie podoba i przeciwko czemu protestują. Jednym z tych mających zastrzeżenia był ksiądz kanonik Franciszek Salezy Jezierski, pisarz teraz kompletnie zapomniany, ale wówczas bardzo wpływowy. Wypadek ten jest szczególnie ciekawy, bowiem ksiądz Jezierski był przyjacielem Hugona Kołłątaja, jednym z filarów Kuźnicy Kołłątajowskiej, politycznym radykałem i to nawet radykalniejszym niż sam Kołłątaj. Można nawet powiedzieć, że Jezierski był wściekłym radykałem; takim, który całą ówczesną Polskę przewróciłby chętnie do góry nogami, a przy okazji powywieszał na latarniach (gdyby w Warszawie były nadające się do tego latarnie; takie jak w Paryżu) króla oraz wszystkich jego ludzi, zaczynając od Trembeckiego. A balony, choć też radykalne, a z punktu widzenia oświeconego rozumu niewątpliwie godne podziwu, bardzo mu się nie podobały. Ciekawe. Jak widać, życie (duchowe) wcale nie jest proste. Po raz pierwszy ksiądz Jezierski dał wyraz swojej niechęci do balonów z okazji pierwszego lotu Blancharda. W wydanej anonimowo w lutym 1790 roku broszurce, zatytułowanej Ktoś piszący z Warszawy, zadał podstępne pytanie dotyczące celu takich lotów. "Wynaleziony pisał tam; i porzucony w wiekach przeszłych sposób wyniesienia się na powietrze powrócono do zażycia ludzkiego. Wszystkie pisma periodyczne zwiastowały wiadomości powszechnej tak okazałe dzieło fizyki naszego oświeconego wieku. … Widziałem Francuza latającego nad Warszawą. Cóż po tym? Gdy w tej podróży nie wiedział, gdzie zajedzie i jak wysiądzie po swojej powietrznej pielgrzymce. … W tym wszystkim widzę ja bardziej zamieszanie jak oświecenie”. Na to pytanie skierowane tyleż do francuskiego aeronauty, co do liberalnego rozumu; gdzie jedziesz i jak wysiądziesz?; ksiądz Jezierski udzielił odpowiedzi w swoim najważniejszym dziele, które pod tytułem "Niektóre wyrazy porządkiem abecadła zebrane i stosownymi do rzeczy uwagami objaśnione" zostało w roku 1791, już po jego śmierci, wydane przez Hugona Kołłątaja. W "Niektórych wyrazach"; jest to bardzo ciekawie pomyślane dzieło leksyko- graficzne, ni to słownik, ni to mała encyklopedia; znalazło się hasło "Podróż" , w którym Jezierski ponownie dał wyraz swojej niechęci do Blancharda i jego balonów. "Podróż dzieje się po ziemi, a gdy odprawia się na wodzie, nazywa się żeglugą, trzeci rodzaj jazdy na powietrzu jest latanie, ten własny z przyrodzenia jest ptakom. Pan Blanszard, z narodu francuskiego, wyniesienie się na powietrze pokazywał na wielu miejscach Europy, u nas w Warszawie raz pokazał swoje latanie, drugi raz przyobiecał pokazać, za trzecią rażą, miasto wylecieć na powietrze, po ziemi z Warszawy wyjechał”. Teraz już widać, dlaczego Blanchard nie podobał się księdzu Jezierskiemu; chcąc "wylecieć na powietrze”, francuski aeronauta naruszał porządek ustanowiony przez Opatrzność, bowiem uprawiał "trzeci rodzaj jazdy”, który z przyrodzenia był "własny … ptakom”. Czyli, mówiąc inaczej, robił coś takiego, co jest niezgodne z naturą człowieka. Dlatego też źle skończył; "miasto wylecieć na powietrze”, wyjechał "po ziemi”. Ksiądz Jezierski nie wiedział, bo wiedzieć nie mógł, że Blanchard skończy jeszcze gorzej; w roku 1808 zostanie w swoim balonie (unoszącym się wtedy nad Hagą) trafiony apopleksją. Odpowiedź na pytanie postawione w broszurce Ktoś piszący z Warszawy była więc taka; latanie w powietrzu oraz wszelkie inne "zamieszanie”, w które popada oświecony rozum, skończy się ostatecznie naruszeniem porządku istnienia. Trzeba jednak koniecznie dodać (żeby ksiądz Jezierski z Kuźnicy Kołłątajowskiej nie wyszedł tu nam na wielbiciela starego porządku, może nawet na wielbiciela petersburskiej carycy, tej potwory, która, jak wiadomo, była gwarantką wszelkiego przyrodzonego porządku), trzeba więc dodać, że choć latanie balonami było według autora Niektórych wyrazów niezgodne z naturą człowieka a także z opatrznościowym porządkiem świata, to całkowicie zgodne z tymże porządkiem było według niego coś innego; a mianowicie wieszanie. Również i temu przekonaniu ksiądz Jezierski dał wyraz w Niektórych wyrazach porządkiem abecadła zebranych. O wieszaniu; nieco aluzyjnie; mowa jest w haśle Latarnia. Jezierski zaczął od żarciku; "Latarnie jako mieszkanie światła dają sposobność pokazywania widoków”. Żarcik był trochę dwuznaczny, bowiem te widoki, które ksiądz kanonik miał na myśli, to były widoki paryskie z roku 1789. "Rzecz osobliwsza w Paryżu roku 1789. Latarnie bez swego własnego światła, tylko przy powierzchnym świetle słońca pokazały najokropniejsze zdarzenia, jakie sporządza Opatrzność na naukę tych, u których w ręku powierzyła sprawiedliwość dla ludu”. Konieczne jest tu pewne wyjaśnienie dotyczące przydatności latarni; te paryskie, z roku 1789, stojące na ulicach i zaopatrzone w sznury, które służyły do ich zapalania, świetnie, razem ze swoimi sznurami, nadawały się do wieszania i tak właśnie były wykorzystywane; inaczej było z ówczesnymi latarniami warszawskimi, których w latach dziewięćdziesiątych było niewiele i które nie stały na ulicach, były natomiast mocowane do ścian domów oraz nad bramami. Można powiedzieć, że przedstawiając paryskie widoki latarniane jako coś takiego, co, choć okropne, nawet najokropniejsze, jest sporządzone przez Opatrzność, ksiądz Jezierski ofiarował nam w haśle Latarnia coś w rodzaju zaczątków teorii wieszania. Szkoda, że zaczątków nierozwiniętych bo mielibyśmy nie francuską, ale naszą własną, polską, oświeceniową teorię wieszania. Gdyby Jezierski pociągnął swoją myśl trochę dalej, musiałby napisać, że wieszanie, jeśli jest; inaczej niż latanie balonami; urządzone i zarządzone przez Opatrzność, jest też czymś takim, co Opatrzności się podoba i co znajduje się pod jej opieką. Będąc zaś przemyślanym i pełnym dobroci dziełem Opatrzności (dbającej o "sprawiedliwość dla ludu”), jest; ujmując to trochę inaczej roztropnym, zbawczym pomysłem Boga Ojca lub (przynajmniej) Ducha Świętego. Jeśli zaś Opatrzność, czuwając nad ludzkością (losem jej narodów), wymyśliła taki właśnie rodzaj pouczenia moralnego; to znaczy oczywiście, że właśnie czegoś takiego sobie życzy. Opatrzność, która życzy sobie wieszania, upatrując w nim "naukę”, a nawet coś takiego "sporządza”, czyli osobiście uczestniczy w wieszaniu; ciekawe, czy to ksiądz Jezierski wpadł na ten wspaniały pomysł, czy podpowiedział mu coś takiego jego patron, ksiądz Kołłątaj, czy może obaj, Jezierski i Kołłątaj, znaleźli tę opatrznościową myśl w jakimś francuskim rewolucyjnym dykcjonarzu. Ponieważ księdzem Jezierskim, przynajmniej w tej książce, nie będę już miał okazji się zajmować, przepisuję tu z Niektórych wyrazów jeszcze jedną jego myśl, nie mającą nic wspólnego ani z balonami, ani z latarniami, ani z wieszaniem; pokazującą natomiast dobrze, o czym mówiono w Kołłątajowskich Pasztetach przy ulicy Czerniakowskiej pod numerem 3007, i jakie były tematy prowadzonych tam dyskusji filozoficznych. Zdanie to pochodzi z hasła Aktorowie. "Cały świat jest godnym widokiem dla siebie samego … jedni są aktorami dla drugich”.

Rozdział "KOLEJNOŚĆ WYDARZEŃ"

Wprzód, na skrzyżowaniu Krakowskiego Przedmieścia z Królewską, spada na jezdnię głowa księcia Gagarina, później pod kościołem świętej Anny wieszają biskupa Kossakowskiego, jeszcze później pod kamienicą Sophie Lhullier jakiś opryszek, nikomu bliżej nieznany, podcina gardło Stanisławowi Augustowi i odcina mu głowę, jeszcze później, pod sąsiednią kamienicą, tenże król, ale już z głową i nawet w kapeluszu z piórkiem, zostaje powieszony i do ósmej wieczorem wisi na rogu Bednarskiej i Krakowskiego Przedmieścia, i jeszcze później (albo może znacznie wcześniej) w podziemiach kościoła Kapucynów vis-a- vis rosyjskiej ambasady ktoś, jakiś rzeźnik uzbrojony w rożen, przebija leżącego w trumnie generała Igelströma. Jeszcze później; albo jeszcze wcześniej; w zamkowej jadalni układają na stole zwłoki kanclerza Sułkowskiego, a tuż obok zwłok młoda dama zapina podwiązkę z błękitną kokardką, a przedtem lub potem (albo nawet wtem) balon Blancharda z poetą Trembeckim oraz jego pudlem wzbija się ponad Vauxhallem i odlatuje w kierunku Białołęki. Wszystkie te wydarzenia; i jeszcze inne, o których jest mowa w tej książce; da się opatrzyć jakimiś datami (niewątpliwymi albo wątpliwymi; ustalonymi albo domniemanymi; prawdziwymi albo fikcyjnymi) i prawdopodobnie dałoby się je też ułożyć (gdyby ktoś się o to postarał; ale nie ja, musiałby to być ktoś inny) w tym porządku, w którym pojawiały się w czasie lub mogły się w nim pojawić; to znaczy w takim porządku, który nazywamy chronologicznym. W mojej książce ułożone jest to (lub ułożyło się samo) jakoś inaczej, w jakimś innym porządku, ale gdybym chciał wytłumaczyć, dlaczego właśnie taki a nie inny panuje w niej porządek; czy nieporządek; wydarzeń oraz na czym właściwie ten porządek (lub nieporządek) polega, to miałbym z tym kłopoty To, co było przedtem, i to, co było potem, różne porozrzucane kawałki historii, jej poodłamywane odłamki ułożyły się tu obok siebie i zaczęły istnieć inaczej; nie tak, jak kiedyś istniały, przedtem i potem, lecz w tym samym czasie. Ale nie tylko o to tu chodzi; że to, co było przedtem i potem, znalazło się w tym samym czasie i chronologiczne stało się synchronicznym. Moja książka (jak wszystkie moje książki) jest fragmentaryczna, a to znaczy, że zlepiona jest z czegoś takiego, co się rozpadło, rozłączyło, rozleciało, rozproszyło; z mniejszych i większych kawałków, które trochę do siebie pasują, a trochę nie pasują, trochę się ze sobą łączą, a trochę nie łączą, może chciałyby się połączyć, ale połączyć się nie mogą. W dodatku nie wiadomo, dlaczego tak właśnie jest; ja przynajmniej tego nie wiem. Można powiedzieć, że tak właśnie jest w życiu, bo życie ze swojej życiowej istoty jest fragmentaryczne, składa się z fragmentów, kawałków, które łączą się i nie łączą, pasują do siebie i nie pasują; ale czy to coś tłumaczy? Dobrze byłoby wiedzieć, dlaczego życie jest fragmentaryczne i rozpada się na kawałki, a w dodatku nie daje się ułożyć z tych kawałków w jako tako spójną całość, ale jest oczywiste, że wiedzieć tego nie można; życie nie chce, żebyśmy wiedzieli, dlaczego tak jest, dlaczego ono jest takie, jakie jest, w kawałkach i rozlatujące się na kawałki, a nie jakieś inne. Inne; to znaczy w całości, dane nam do życia jako cała całość. Zycie jako składna i uporządkowana całość, w której wszystko jest dokładnie dopasowane i która idealnie pasuje sama do siebie; czegoś takiego w ogóle nie można sobie wyobrazić. Jeśli ktoś rozumie życie; czasownik "rozumieć” nie jest tu dobrze użyty, bo życia się nie rozumie, a nawet nie da się go zrozumieć, ponieważ jest to coś kompletnie niezrozumiałego, a więc raczej należałoby mówić o czymś, co jest nierozumnym i niezrozumiałym (jak samo życie) przeżywaniem życia; jeśli zatem ktoś przeżywa życie jako coś takiego, co nieustannie (przez całe życie) rozpada się na kawałki, które może chciałyby się połączyć, ale nie pasują do siebie lub pasują ledwo ledwo, a w dodatku, nie dając się złożyć w sensowną całość, gdzieś się rozlatują i znikają, nie wiadomo dlaczego i nie wiadomo gdzie, zapewne w tym czymś, co nazywamy nicością (która wobec tego powinna składać się z takich nie pasujących do siebie i nie pasujących do niczego kawałków, ale, jak wiadomo, nie składa się z niczego), kto zatem, powtarzam, przeżywa swoje życie jako coś, co jest mu dane w przypadkowych, niedopasowanych, rozlatujących się kawałkach, rozpoznaje je tym samym (choć nie musi o tym wiedzieć; rozpoznanie niekoniecznie musi być świadome) jako rodzaj wielkiego wybuchu; rozlatujące się kawałki rozleciały się bowiem z jakiegoś powodu, powiedzmy, że tajemniczego (bo nic o nim nie wiemy), a takim tajemniczym powodem mogła być tylko jakaś katastrofa. Mówiąc inaczej, takie właśnie przeżywanie życia zakłada, że jest ono tajemniczą katastrofą albo skutkiem tajemniczej katastrofy; nastąpiła katastrofa, o której nic nam nie wiadomo, i w jej efekcie coś rozleciało się na kawałki. Albo zatem życie jest takim katastroficznym wybuchem, albo życie wydarza się, bo nastąpił katastroficzny wybuch; coś (o czym nic nie wiemy) wybuchło. Te dwie rzeczy nie są identyczne, są to raczej dwie ewentualności, ale skutek jest podobny. Ten wielki, tajemniczy wybuch rozrywa nasze życie, dzieli je na niepasujące do siebie czy słabo do siebie pasujące i niedające się ze sobą połączyć kawałki, które gdzieś się rozlatują; każdy kawałek osobno. Gdzieś; ale nawet ten nieokreślony zaimek jest czymś zbyt wyraźnym i czymś zbyt wyraźnie coś nazywającym, bowiem taki zaimek, tak użyty, wskazuje na jakąś przestrzeń, jakieś miejsce; a nie chodzi tu przecież o coś takiego, co dałoby się ująć jako przestrzeń; przestrzeń kosmiczna, przestrzeń czasu, przestrzeń metafizyczna czy jeszcze jakaś inna. Dopuszczalna wydaje się myśl, że te niedopasowane do siebie kawałki, które rozlatują się po wybuchu; to nie jest coś takiego, co znika, lecz coś, co krąży. Miejsce tego krążenia nie rysuje mi się wystarczająco jasno (to znaczy; nie potrafię go nazwać), ale ta myśl ma swój powód w tym, że widzę jakieś kawałki, które krążą; są to, jak się zdaje, tajemnicze fragmenty świata niekoniecznie należące do mego życia; raczej przez nie przelatujące lub przelatujące tuż obok niego. Wyciągam z tego jeszcze jeden wniosek; mówi on, że jeśli moje życie jest czymś w rodzaju wybuchu, to wszystko, co istnieje, musiało zaistnieć i musi istnieć w ten sam sposób; wszystko musi się nieustannie rozlatywać, musi zatem być rodzajem wielkiego wybuchu. Wszystko, co istnieje; przez samo swoje istnienie; jest, od chwili swego zaistnienia, rozrywane na kawałki; i rozlatując się, kawałek po kawałku, krąży, pokawałkowane, obok mnie. Gdzieś się rozlatujemy; na kawałki; i świat, razem z nami, gdzieś się rozlatuje, ale nie wiadomo, po pierwsze, dlaczego, po drugie, w jaki sposób (czy w tym rozlatywaniu się kawałków jest jakiś porządek, jakaś prawidłowość), po trzecie, jak ująć i nazwać to miejsce- nie-miejsce, w którym dałoby się odnaleźć (w którym znalazło się) to, co się rozleciało i tam poleciało. W dodatku o żadnym "tam” nie może być mowy. Do ujęcia są tylko te rozlatujące się kawałki i właśnie to robię. Potem, gdy się je ujmie; właśnie jako kawałki; można je opisać. Wiem, że te mniejsze i większe kawałki słabo do siebie pasują; albo w ogóle nie pasują; ale nie ma to dla mnie większego znaczenia. Ważne jest to, że krążą wokół.

Rozdział "9 MAJA; TRZY SZUBIENICE WEDŁUG NORBLINA"

![Obraz](images/000002.jpg)

Oba rysunki Jean Pierre Norblina, na których widzimy trzy szubienice ustawione 9 maja przed Ratuszem Miasta Starej Warszawy, kilkunastu wieszających i trzech wieszanych (dokładnie; dwóch już powieszonych i jednego właśnie wieszanego) oraz ogromny tłum asystujący przy wieszaniu, a także dwie pierzeje Rynku, zachodnią i południową, czyli (jak to teraz się nazywa) stronę Hugona Kołłątaja (tę, gdzie jest czy może była winiarnia Fukiera) i stronę Ignacego Zakrzewskiego (tę, gdzie jest restauracja Pod Bazyliszkiem); oba więc te rysunki (wykonane tuszem) przedstawiają tę samą scenę, którą w obu wypadkach oglądamy, razem z rysownikiem, niemal z tego samego, ale nie całkiem z tego samego miejsca.

Norblin wybrał sobie jakieś nieprawdopodobne miejsce do obserwacji, nawet sobie (bo tak to trzeba powiedzieć) takie miejsce, właśnie nieprawdopodobne, wymyślił, i ujął scenę wieszania z jakiejś niezwykłej, zaskakującej perspektywy; zobaczył to, co rozgrywało się pod Ratuszem (między Ratuszem a pierzeją zachodnią, stroną Kołłątaja), z góry i z ukosa, wzrok patrzącego (tego, kto ogląda rysunki) kierując nie ku szubienicom i wisielcom, lecz obok nich i ponad nimi, ku zbitemu tłumowi, kłębowisku pospólstwa, jakiejś szarej, szarawej masie, która opiera się o kamienice zachodniej, Kołłątajowskiej pierzei; czy też, jak szara lawa, wylewa się z tej pierzei. Lub, jeszcze inaczej, pod tą pierzeją rozlewa się i przelewa. Jeden z tych rysunków znajduje się teraz w zbiorach Muzeum Narodowego w Krakowie, drugi w zbiorach Biblioteki Polskiej Akademii Nauk w Kórniku. Nie ulega wątpliwości, że Norblin był 9 maja na Rynku i oglądał wieszanie. Ale z całą pewnością musiał je oglądać z jakiegoś innego miejsca. Ten, kto ogląda wieszanie na jego rysunkach (a więc i ten, kto rysował), umieszczony jest bowiem w takim miejscu, w którym nie mógł się znaleźć; gdzieś ponad Rynkiem, ponad dachami kamienic (tych po stronie Dekerta, północnej), mniej więcej u wylotu ulicy Nowomiejskiej czy w pobliżu tego wylotu. Rysunek znajdujący się w Krakowie sytuuje patrzącego trochę niżej, gdzieś na wysokości drugiego czy trzeciego piętra kamienic strony północnej, i trochę też bliżej niewidocznego wylotu Nowomiejskiej na Rynek; wszystkie trzy szubienice ma on po lewej ręce oraz pod nogami. Na tym rysunku widać też dobrze Ratusz, jego ścianę frontową, zwróconą ku kamienicom strony Kołłątaja, oraz jego wieżę i otaczające go kramy. Jeśli chodzi o rysunek z Kórnika, to patrzący usytuuowany jest znacznie wyżej, może nie tyle ponad dachami, ile ponad Rynkiem; można powiedzieć, że unosi się, fruwa gdzieś w pobliżu kamienic po stronie Dekerta i w pobliżu wylotu Nowomiejskiej. Fruwa, unosi się nad szubienicami. Mając je zaś po prawej ręce i patrząc na nie z góry i z ukosa, nie widzi już Ratusza, lecz tylko północny narożnik kramów i mały kawałek przestrzeni, rodzaj przejścia oddzielającego kramy od Ratusza. Jak powiedziałem, na dwóch szubienicach; tej, która stoi przed wejściem do Ratusza, oraz tej, która stoi na jego południowym skraju, w pobliżu restauracji Pod Bazyliszkiem; wiszą już dwaj wisielcy, natomiast przy tej szubienicy, która jest najbliżej wylotu Nowomiejskiej oraz patrzącego (którą ma on pod nogami), krzątają się, co widać wyraźnie, kat oraz (prawdopodobnie) jego pachołkowie. Widzimy też, na obu rysunkach, dostawioną do tej szubienicy drabinę a także, na rysunku krakowskim, skazańca stojącego pod szubienicą, tuż obok drabiny. Postacie ludzkie są bardzo małe, ale z układu ciała można wywnioskować, że skazańcowi, który stoi z opuszczoną głową, związano ręce za plecami. Ktoś, zapewne jeden z pachołków, pochyla się przed nim, niemal kuca, i prawdopodobnie wiąże mu lub rozwiązuje nogi. Raczej wiąże. Na rysunku kórnickim skazaniec, jak się zdaje, jest już na drabinie, a ktoś, kto stoi obok drabiny, z pewnością ktoś z tłumu, podnosi pałasz i popędza nim wchodzącego po drabinie. Wynika z tego, że rysunek kórnicki (ten, który patrzącego sytuuje jako kogoś, kto wleciał na Rynek z wylotu Nowomiejskiej i fruwa nad szubienicami) przedstawia sytuację o kilka, nawet o kilkanaście minut późniejszą. Jeśli dokładnie przyjrzymy się obu rysunkom (nie ma żadnego powodu, żeby posądzać Norblina o fantazjowanie), to dostrzeżemy na nich kilka takich szczegółów, o których w pisemnych relacjach zdających sprawę z wydarzeń 9 maja w ogóle nie ma mowy. Stefan Böhm, co poświadczają oba rysunki, dysponował tylko jedną drabiną, którą przenoszono od szubienicy do szubienicy. Drabina, na rysunku oparta o poprzeczną belkę szubienicy, była bardzo wysoka; porównując jej wysokość z wysokością stojących obok niej czy na niej postaci ludzkich, można dojść do wniosku, że miała ponad 7 metrów wysokości (przyjmując 1 metr 80 centymetrów jako średnią wysokość człowieka, pomnożyłem ją cztery razy).

Ponieważ szczyt drabiny był niemal dokładnie na wysokości poprzecznej belki, na której wieszano; tylko minimalnie ponad nią wystawał; taką też wysokość, 7 metrów (lub trochę więcej), miały wszystkie trzy szubienice. Można z tego wyciągnąć wniosek, że wieszanie wymagało od Böhma, który musiał operować na wysokości 7 metrów (albo stał na szczycie drabiny, albo siedział na poprzecznej belce; ale tego rysunki Norblina nie pokazują), nie byle jakiej, niemal akrobatycznej zręczności. Mistrz Sprawiedliwości (jak nazywano Böhma) miał do dyspozycji, co wyraźnie widać na rysunku krakowskim, tylko dwóch pachołków.

Pomagali mu jednak w wieszaniu jacyś ludzie z tłumu; świadczy o tym pałasz, którym ktoś wymachuje tuż obok drabiny; katowscy pachołkowie chyba nie przychodzili do pracy uzbrojeni w pałasze. Z obu rysunków wynika też, że wieszanie; jeśli jako ostatnia została wykorzystana szubienica stojąca przy północnym skraju kramów (to znaczy ta, która znajdowała się najbliżej wylotu ulicy Nowomiejskiej); zaczęło się (jeśli wolno to tak ująć) na południu i przesuwało się na północ, ku stronie Dekerta. Wystarczy porównać to z kolejnością wieszania, którą łatwo można odtworzyć na podstawie relacji pisemnych (według nich jako pierwszy powieszony został hetman Ożarowski, potem marszałek Ankwicz, a na końcu hetman Zabiełło), żeby dokładnie ustalić, kogo gdzie powieszono. Dla Ożarowskiego przeznaczona była szubienica środkowa, ta stojąca naprzeciw bramy, którą wchodziło się do Ratusza, dla Ankwicza ta, którą ustawiono najbliżej południowej pierzei Rynku i wylotu Zapiecka, dla Zabiełły zaś ta, która była najbliżej pierzei północnej i wylotu Nowomiejskiej. Ta postać, która na rysunku krakowskim stoi z pochyloną głową i której jeden z katowskich pachołków wiąże (albo rozwiązuje) nogi, to zatem Zabiełło. Na rysunkach Norblina panuje jednak (wydaje mi się to dość ważne; jeśli chodzi o zamysł artystyczny rysownika) całkowita anonimowość; wszystkie jego malutkie figurki są niemal identyczne, a jeśli coś je odróżnia, to jedynie czapki i pałasze, bowiem niektóre mają pałasze (które są tylko kreskami) oraz czapki (które są małymi kółeczkami), a niektóre nie. Zabiełło, kat, katowscy pomocnicy, ludzie z tłumu; wszyscy są właściwie tacy sami, wszystko to tworzy (dla Norblina czy według Norblina) szarawą, czerniejącą masę, to ciemniejącą, to rozjaśniającą się lawę, która przepływa lub zastyga między kramami a zachodnią pierzeją Rynku. Czy czegoś jeszcze możemy się od Norblina dowiedzieć? Na rysunku krakowskim, mniej więcej pod nogami tego, kto patrzy na tę scenę (pod nogami fruwającego rysownika), widzimy w tłumie kogoś, kto siedzi na koniu; wynika z tego, że ktoś przyjechał na wieszanie na koniu i oglądał je z konia. Ten pojedynczy koń i ten ktoś, kto na nim siedzi, słabiej jednak widoczni, wyłaniają się z lawy także na rysunku kórnickim. Między tą szubienicą, na której wisi hetman Ożarowski, a tą, przy której pachołek związuje nogi hetmana Zabiełły, coś się odbywa; chyba jest to jakiś mały tumult, mała awantura, bowiem kilka postaci, odłączywszy się od tłumu, wymachuje tam pałaszami. Może jest to pojedynek, może bójka na pałasze. Na rysunku krakowskim wygląda to raczej na bójkę, na kórnickim (który ukazuje tę scenę trochę wyraźniej) raczej na pojedynek. Bardzo ciekawa sprawa, ale od nikogo już się niczego o niej nie dowiemy; na Rynku, podczas wieszania, ktoś z kimś się bił czy pojedynkował na pałasze; ale kto, o co? To już wszystko, co potrafię powiedzieć na temat rysunków Norblina. Gdybym obejrzał je przez szkło powiększające, może zobaczyłbym coś więcej, ale jestem pewien, że Norblin nie przewidywał takiej możliwości; to znaczy sztucznego powiększania jego widoków.

Jeszcze, bez szkła powiększającego, widać tam coś, na co warto zwrócić uwagę frontony kamienic po stronie Zakrzewskiego, południowej, są (na rysunku krakowskim) częściowo rozjaśnione, frontony po stronie Kołłątaja, zachodniej, są w cieniu. Dzień był więc słoneczny, a promienie słońca, które przesuwało się nad Warszawą 9 maja, w porze wieszania oświetlały Rynek od południa, lub może, padając skośnie, od południowego zachodu. Szubienice stały zatem w słońcu, tłum, pod kamienicami po stronie zachodniej, stał zaś w cieniu był zgromadzoną tam ciemnością. Do tego, czego dowiedzieliśmy się od Norblina, można jeszcze dorzucić trochę szczegółów wziętych od tych, którzy byli wtedy na Rynku, a potem opisali to, co tam widzieli. Przedstawię te szczegóły kolejno, to znaczy w tej kolejności, w jakiej odbywało się wieszanie. Jako pierwszy, co już wiemy, powieszony został hetman Ożarowski. Ponieważ Ożarowski nie mógł; czy to z powodu swego wieku, czy to z powodu jakiejś choroby; chodzić, pod szubienicę przyniesiono go w krześle. "Najpierw; pisał Karol Wojda (O rewolucji polskiej w roku 1794); przyniesiony na krześle Ożarowski, mało znaków życia dający, zaledwo zdawał się wiedzieć o tym, co się z nim działo”. Według sztabslekarza regimentu Działyńskich, Jana Drozdowskiego, który przyszedł na Rynek tuż przed godziną dziesiątą (i twierdził, że wieszanie zaczęło się właśnie o tej godzinie), Ożarowskiego powieszono razem z jego krzesłem. Świadczyłoby to; jeśli tak właśnie było; o wielkiej pomysłowości i zręczności Böhma. "Czekamy; pisał Drozdowski w swoich Pamiętnikach sztabslekarza; aż o godzinie 10-tej rano wyprowadzają najprzód generała wojsk polskich, i na środkowej szubienicy wiesza mistrz sprawiedliwości bardzo zręcznie i wygodnie, bo przysposobił sobie krzesło z surowcowego rzemienia, do którego były na blokach przymocowane dwie liny, które za danym znakiem przez mistrza pociągnęli jego pomocnicy, on zaś stojąc na drabinie w tyle zarzucił stryczek na szyję, a za opuszczeniem krzesła ofiara skończyła życie”. Trochę inaczej można by przedstawić sobie wieszanie hetmana Ożarowskiego na podstawie tego, czego dowiadujemy się z Drugiego pamiętnika Kilińskiego. Mowa jest tam nie o krześle, lecz o szelkach. "Mistrz zaraz zapiął mu swoje szelki i zaczęli go hycle powoli ciągnąć na szubienicę, a wszystek lud krzyczał: «Niech wisi Ożarowski!» I poczęli robić wielki szczęk broni, a w tym założył mu mistrz stryczek na szyję i opuścił go trochę w dół, odpiął mu jego szelki i tak Ożarowski, hetman, został powieszonym”. Kiliński niewątpliwie bardzo wiernie przedstawił w tym fragmencie Drugiego pamiętnika ówczesną technikę wieszania; szelki, które zakładało się wieszanemu, co ułatwiało podciągnięcie go do góry, a potem odpinało, aby poleciał w dół, były używane wtedy przy wszystkich fachowo przeprowadzanych egzekucjach; ale w wypadku Ożarowskiego, zważywszy na krzesło, Böhm musiał użyć raczej tego sposobu, który opisał Drozdowski. Kilińskiemu chyba więc pomyliły się w tym miejscu różne wieszania. W Drugim pamiętniku mamy jeszcze dwie ciekawe wiadomości ze sfery obyczajów.

Pierwsza mówi o tym, jak ubrany był hetman: "wtenczas na sobie munduru nie miał, tylko szlafrok, kamizelkę i spodnie dosyć ordynarne, pończochy i żółte pantofle na nogach swoich”. Druga wiadomość, z dziedziny stomatologii, dotyczy sztucznych zębów (lub sztucznej szczęki) Ożarowskiego: "gdy się już udusił, więc mu się wargi wywróciły i zęby w wargach wprawione miał”. Jak widać, zdanie to brzmi trochę niejasno; może znaczyć, że Ożarowski, dusząc się, wypluł (nie do końca) swoje sztuczne zęby, ale może też znaczyć, że wbił zęby (niekoniecznie sztuczne) w wargi. Sprawę wyjaśniają Pamiętniki sztabslekarza pułku Działyńskich, gdzie Drozdowski, opowiadając, jak "za opuszczeniem krzesła ofiara skończyła życie”, dodał: "co gdy się stało, nieprzyjemny był widok, kiedy powieszony, mając zęby wprawione, wysunął one naprzód, tak jak gdyby się śmiał ze swej niedoli”.

Ankwicza, marszałka Rady Nieustającej, powieszono na tej szubienicy, która stała w pobliżu południowej pierzei Rynku i nieopodal wylotu Zapiecka. Józef Ignacy Kraszewski, który, opisując majowe egzekucje, opierał się na jakiejś nieznanej mi relacji (nie podając jednak jej autora), twierdził, że Ankwicz, człowiek piękny i elegancki, szedł z Ratusza pod szubienicę "okazały postacią, imponujący i bynajmniej niezmieszany”. Twarz Ankwicza, który używał bielidła, pokryta była grubą warstwą tego proszku (czy raczej tej mazi), co sprawiało wrażenie, że marszałek Rady Nieustającej zmierza ku szubienicy w białej masce. Wszedłszy na drabinę Ankwicz, według Kraszewskiego, przemówił do tłumu, a przemówienie swoje zakończył słowami: "Narodzie szlachetny, nie znajdęż u ciebie litości?” Inną wersję ostatnich słów marszałka mamy w Drugim pamiętniku Kilińskiego, gdzie Ankwicz, schodząc po schodach Ratusza i kierując się w stronę szubienicy, mówi, rozkładając przy tym ręce (czy może wznosząc je ku niebu): "Boże potężny, o jakże miło mi pójść na tę haniebną śmierć, gdy moja miła ojczyzna powstaje”. Brzmi to trochę nieprawdopodobnie, ale oczywiście nie da się rozstrzygnąć, która z tych dwóch wersji może być prawdziwa; i nie ma też powodu, żeby to rozstrzygać. Różnice między wersją Kraszewskiego a wersją Kilińskiego dotyczą też stroju, w którym Ankwicz udał się z Ratusza pod szubienicę. Z trzeciego tomu Polski w czasie trzech rozbiorów dowiadujemy się, że marszałek był "w zielonym pikowanym kaftaniku”, opis w Drugim pamiętniku, znacznie bardziej szczegółowy, mówi, że miał na sobie frak, czarne spodnie oraz (chyba trochę niepasujący do fraka) "kaftan karmazynowy atłasowy”. Między kaftanem karmazynowym atłasowym a kaftanikiem zielonym pikowanym jest znaczna różnica; w dodatku trudna (nawet niemożliwa) do wytłumaczenia. Jesteśmy tu, jak widać, bardzo blisko samej istoty badań historycznych, metodologicznego węzła, który to węzeł każdy, kto zajmuje się takimi badaniami, co chwila musi przecinać (albo rozsupływać); ale co o tym myślę, powiem może w innym miejscu. Wszystkie znane mi relacje zgodne są natomiast w dwóch kwestiach. Po pierwsze, wieszany Ankwicz zachowywał się z wielką godnością (rzecz u zdrajców rzadka), po drugie, Böhm, gdy weszli obaj na drabinę, otrzymał od niego w prezencie złotą tabakierkę. "Otworzywszy ją [Ankwicz]; czytamy w Drugim pamiętniku; zażył tabaki i zaraz wyciągnąwszy rękę do mistrza dał mu tę złotą tabakierkę mówiąc do niego: «Oto ja daję ci moją tabakierkę na pamiątkę, żeś marszałka koronnego miał w rękach swoich»”. O złotej tabakierce mowa jest także w pamiętniku Wojdy O rewolucji polskiej, gdzie czytamy, że "marszałek Nieustającej Rady postępował z odwagą i obojętnością na śmierć, wyciągnął się, sam sobie stryczek założył i złotą tabakierkę katowi darował”. Co by mogło znaczyć, że Ankwicz "wyciągnął się”, trudno zrozumieć może chodzi o to, że sam podciągał się do góry na szelkach (co nie byłoby łatwe).

Wersja znajdująca się w pamiętniku Antoniego Trębickiego O rewolucji roku 1794 wymienia, poza tabakierką, jeszcze zegarek; "katowi zabierającemu się do jego szyi miał dać zegarek i tabakierkę, aby go prędko i zręcznie ekspediował”.

Trzeci ze skazanych, hetman polny Zabiełło, nie dorównał Ankwiczowi. "Jeden z nich”; pisał Trębicki i niewątpliwie słowa te dotyczą właśnie Zabiełły "posunął się aż do chwytania za nogi rozjuszonych, a raczej trunkiem rozzuchwalonych mieszczuchów, żebrząc ich miłosierdzia”. Według Drugiego pamiętnika Kilińskiego, Zabiełło zachował się jeszcze gorzej, bowiem pod szubienicą, gdy go związano; to jest właśnie ta scena, którą widzimy na rysunkach Norblina; usiłował przekonać wieszających, że jest niewinny i że, zamiast niego, powinni powiesić jego żonę: "iże niewinnie idzie ze świata, bo on wcale nic nie winien, tylko żona jego, że ona pieniądze za niego brała”. Może była to nawet prawda, ale autora Drugiego pamiętnika taka małżeńska nielojalność bardzo zdenerwowała; "słysząc to, że on żonę swoją koniecznie chce wprowadzić w biedę, kazałem go mistrzowi jak najprędzej powiesić”. Wieszanie Zabiełły; jak można wywnioskować z tej bójki na pałasze, do której doszło wówczas między dwoma szubienicami; nie wzbudziło już wielkiego zainteresowania. Mogło być i tak, że; kiedy wieszano Zabiełłę; w bramie Ratusza stał już biskup Kossakowski i tłum, podniecony myślą o atrakcjach oczekujących go pod kościołem Świętej Anny, ruszył przez Piwną i Zapiecek w kierunku Zamku i Bramy Krakowskiej. Ożarowski, Ankwicz i Zabiełło wisieli na Rynku do szóstej wieczorem. Koło szóstej ciała zdjęto z szubienic i wywieziono na pole straceń za Nalewkami, gdzie; jak pisał Kiliński; pochowano je "na świeżej arii”, czyli na świeżym powietrzu. Zaraz po wywiezieniu powieszonych, szubienice; jak informował Kościuszkę prezydent Wyssogota Zakrzewski w liście napisanym w nocy z 9 na 10 maja; "powyjmowane zostały”. Nazwisko Norblina "Jean Pierre Norblin, peintre francais”; znajduje się (pod numerem 1331) na karcie Akcesu obywatelów i mieszkańców Księstwa Mazowieckiego do Aktu Powstania Narodowego pod naczelnictwem Tadeusza Kościuszki … uczynionego w Warszawie dnia 19 miesiąca kwietnia 1794 roku.

Rozdział "WEZUWIUSZ"

Korrespondent Narodowy i Zagraniczny” ukazywał się w roku 1794 od ostatnich dni kwietnia do końca grudnia. Wydawcą i redaktorem tej gazety (wcześniej, przed wybuchem insurekcji, wychodziła ona pod tytułami "Korrespondent Warszawski” oraz “Pismo Periodyczne Korrespondenta”) był ksiądz Karol Malinowski. W dodatku do numeru 65, który został wydany 16 sierpnia, ksiądz Malinowski zamieścił w "Korrespondencie” bardzo ciekawy, ale raczej niewiele mający wspólnego z sytuacją, w jakiej znaleźli się wtedy mieszkańcy Warszawy, artykulik opisujący spektakularny wybuch Wezuwiusza. Artykulik był trochę spóźniony, nawet, można powiedzieć, nieaktualny, bowiem napisany był w Neapolu (lub może wysłany z Neapolu) sześć tygodni wcześniej, 1 lipca, (o czym redaktor "Korrespondenta” lojalnie informował), a opowiadał o wydarzeniu, które miało miejsce jeszcze wcześniej, w połowie czerwca; z 15 na 16 czerwca, czyli dwanaście dni przed wielkim czerwcowym wieszaniem w Warszawie. Uzasadnione wydaje się przypuszczenie, że opowieść o wybuchu Wezuwiusza została wydrukowana uprzednio w jakiejś gazecie berlińskiej czy wiedeńskiej i właśnie z tego źródła zaczerpnął ją "Korrespondent Narodowy”. Nim ta gazeta dotarła do Warszawy, musiało upłynąć trochę czasu; i to tłumaczyłoby znaczne opóźnienie. Tak czy inaczej, o straszliwym wybuchu włoskiego wulkanu warszawiacy zostali poinformowani dokładnie dwa miesiące po tym wydarzeniu i właśnie w związku z tym pojawia się tu pytanie o intencje, które kierowały redaktorem "Korrespondenta” czy rzeczywiście chodziło mu o poinformowanie kogoś o tym, co wydarzyło się pod Neapolem, czy raczej o coś innego. Trzeba tu zdać sobie sprawę z tego, jak wyglądała sytuacja Warszawy w połowie sierpnia; właśnie wtedy, kiedy "Korrespondent” oraz ksiądz Malinowski zajmowali się Wezuwiuszem. 9 lipca wojska rosyjskie (od strony Gołkowa) i pruskie (od strony Błonia) zbliżyły się do Wisły, a cztery dni później, 13 lipca, rozpoczęło się oblężenie miasta. Oddziały polskie rozmieszczone były na linii Powązek, Marymontu, Wawrzyszewa, Bielan (gdzie dowodzili książę Józef Poniatowski i generał Mokronowski), dalej na linii Czystego i Rakowca (tam dowodził generał Zajączek) i na linii Królikarni i Czerniakowa (tam stały oddziały dowodzone początkowo przez Henryka Dąbrowskiego, a potem przez Kościuszkę). Z Marymontu i z Czystego, nie wspominając już o Królikarni, na Krakowskie Przedmieście nie jest daleko, a przewaga oblegających była ogromna; mieli razem koło 38 000 żołnierzy, Kościuszko miał ich w Warszawie koło 22 000. Gdyby król Fryderyk Wilhelm lub generał Fersen (pierwszy dowodził wojskami pruskimi, drugi rosyjskimi) zdecydowali się na wielki szturm; szturm bezlitosny i połączony z rzezią, coś w rodzaju późniejszego, listopadowego szturmu Suworowa od strony wschodniej; gdyby zdecydował się na to nawet tylko jeden z nich, Warszawa zostałaby prawdopodobnie zdobyta w ciągu jednego dnia, może w ciągu dwóch dni. W ostatnich dniach lipca Prusacy zdobyli (bitwa zaczęła się 27 tego miesiąca) Wolę, mniej więcej w tym samym czasie Rosjanie (oddziały Denisowa) wyparli Polaków z Wilanowa.

Szczególnie zacięte walki toczyły się pod koniec sierpnia, kiedy to Prusacy zajęli Wawrzyszew, a potem atakowali Marymont i Powązki. Niemal przez cały sierpień pruska artyleria ostrzeliwała też miasto od strony Woli, gdzie król pruski ustawił swoje ciężkie baterie. Jaką myśl miał więc w głowie redaktor "Korrespondenta Narodowego i Zagranicznego”, gdy w połowie sierpnia informował swoich czytelników o wybuchu Wezuwiusza; o co mu chodziło? Wcale nie jest łatwo odpowiedzieć na to pytanie. Mam w tej sprawie dwa pomysły. Może ksiądz Malinowski, przeczytawszy w jakiejś berlińskiej czy wiedeńskiej gazecie artykuł o straszliwej wulkanicznej eksplozji, pomyślał sobie; i zadziwiła go ta myśl nieoczekiwana; że natura nie ma nic wspólnego z historią ludzi, historia dzieje się osobno i natura jest osobno, na osobności, historia ludzi sobie i historia natury sobie (kanonada na Woli sobie i Wezuwiusz sobie), i nic ich nie łączy, nie mają ze sobą nic wspólnego, nigdzie się nie spotykają, a nawet jeśli biegną czy wydarzają się równolegle, nawet jeśli nagle stają się do siebie trochę podobne, porównywalne, to powodem tego chwilowego podobieństwa i tej chwilowej równoległości jest jakiś kosmiczny przypadek, jest ona, ta równoległość, kosmicznie przypadkowa i kosmicznie nonsensowna; i o tej swojej myśli postanowił poinformować czytelników "Korrespondenta”, to właśnie (tę kosmiczną nonsensowną równoległość) chciał im, drukując opowieść o Wezuwiuszu, pokazać.

Ale mogła też redaktorem "Korrespondenta” powodować jakaś myśl sprzeciwiająca się tej pierwszej, zaprzeczająca jej, nawet ją wykluczająca; i też (dla słuchającego pruskich armat bijących od Woli i od Wawrzyszewa) nieoczekiwana.

Byłaby to myśl o tym, że historia ludzi jest połączona tajemnym węzłem z naturą i jej naturalną ahistoryczną historią, więcej, że historia ludzi należy do natury, wydobywa się z niej, jest jej emanacją, jej eksplozją, jej przypadkowym i nonsensownym wybuchem, czymś, co przypomina wybuch Wezuwiusza, czymś w rodzaju wypływu lawy, która wrze i syczy, ale zaraz stygnie, zaraz wystygnie, a po tym wybuchu oraz wystygnięciu nastąpi jakiś następny wybuch, równie przypadkowy i równie nonsensowny, ale to wszystko są (i będą) wybuchy czegoś, co jest w głębi natury, jej niepojęte, niezrozumiałe (i nikomu niepotrzebne) emanacje, coś takiego, co ona z siebie wydala; a ponieważ nie wiadomo, czym ona jest, a nawet więcej; co to jest (co kryje się pod wymyślonym przez nas słowem "natura”), to nie wiadomo też po co to coś, co jest historią ludzi, zostaje przez nią wydalone; zostaje wydalone przez to coś, o czym nie wiadomo, co to jest. Jak lawa wylewająca się z nieznanej głębi, kiedy otwiera się otwór. Artykulik z "Korrespondenta Narodowego i Zagranicznego” przepisuję, uwspółcześniając trochę, tyle ile trzeba, pisownię i interpunkcję. Zachowuję duże litery na początku słów; tam gdzie chciał je mieć autor artykułu. 20 staropolskich łokci to około 12 metrów; 30 łokci to niemal 18 metrów. Coś takiego jak mila włoska nie istniało, we Włoszech były mile różnej długości; lombardzkie, piemonckie, rzymskie, sycylijskie. Półtorej mili neapolitańskiej to trochę ponad 2780 metrów; ćwierć mili to około 460 metrów. Trzeba tu jeszcze dodać, że wybuch Wezuwiusza w roku 1794 uważany jest za jeden z sześciu największych (zaobserwowanych i zapamiętanych przez ludzi) wybuchów tego wulkanu. Poprzednie wielkie wybuchy miały miejsce w latach 79, 472 i 1631, następne w latach 1872 i 1906.

Najsłynniejszy wybuch, który wmieszał się w historię ludzkości i zasypał Herkulanum oraz Pompeje, to oczywiście ten z roku 79.

Z Neapolu dnia 1 lipca. W nocy z dnia 15 na 16 czerwca tu w Neapolu dał się najprzód słyszeć ogromny huk na kształt ciągłej kanonady. Pokazał się w ogniu Wezuwiusz. Potem straszliwy Wulkan nie z wierzchołka góry, jak dawniej, lecz z pośrzodka samego od lewej strony zrobiwszy sobie ogromny otwór na 1 mili Włoskiej obwodu, z taką gwałtownością wybuchał, że cały Neapol i jego okolice zatrzęsły się, jakby z fundamentów wzruszone zostały. Dym coraz większy wzbijając się w górę formował postać sosny, ale niezmiernej wielkości.

Ten dym częścią był jasnawy dla przebijających się płomieni, częścio brudny, jako przyćmiony od popiołów i Lawy wzniesionej. Rozszerzał się w wierzchołku swoim, aż na koniec ciężarem massy na wszystkie strony nachylony, o ziemię się oparł. Lawa płynąca dwie dyrekcje wzięła, bystrzejszym i obfitszym strumieniem poszła ku Torre del Greco, a trochę mniejszym ku Resina koło Portici, podzielając się jeszcze na różne inne strumienie. Z Torre del Greco większa część mieszkańców z życiem uszedłszy, cały majątek na łup ognia zostawić musiała.

Strumień ów rozlał się aż do morza, gdzie lawa na ćwierć mili do 20 łokci nad wodą się wzniosła. Drugi strumień przerzedzonej Lawy, ku Resina płynącej, rozdzielił się pod tym miejscem na 3 potoki: jeden rzucił się w bramę i Klasztor Franciszkański, drugi na rynek, a trzeci do Klasztoru Karmelitów. Mało domów w Resinie zostało na swoim miejscu, a i te niedługo płomień ogarnął. Wszędzie Lawa zrobiła góry od 20 do 30 łokci wysokie. Odbijanie się wokoło rozlanego ognia rzucało straszne światło na cały Neapol i jego okolice. D. 16 czerwca znowu się atmosfera zaćmiła i tak wiele popiołów wybuchnęło, że już tego dnia wieczorem nie można było ognia widzieć. Nazajutrz 17 znowu nowe otwory Lawa zrobiła. Na koniec ustały płomienie, ale natomiast w nizinie góry wypadły strumienie na kształt rzek bystrych wody wrzącej i słonej, które okoliczne pola i domy zalały.

Ta nowa klęska wielu mieszkańcom życie i majątek odjęła.

Rozdział "PRYMAS NA KATAFALKU"

Pomysł powieszenia brata królewskiego, księcia prymasa Michała Poniatowskiego, pojawił się niebawem po wybuchu insurekcji. Zdaje się, że pierwsza; w porządku chronologicznym; wiadomość na ten temat pochodzi od pruskiego posła, Ludwiga Buchholtza, człowieka niewątpliwie bardzo dobrze poinformowanego i wypełniającego nienagannie swoje dyplomatyczne obowiązki. W liście z 12 maja Buchholtz informował swego władcę, Fryderyka Wilhelma II, że Stanisław August "gra o bardzo wysoką stawkę” i że może mu się wydarzyć Jakieś nieszczęście”, ponieważ wszystko wskazuje na to, że agenci carycy "padną ofiarą swego przywiązania do Rosji”.

Dalszy ciąg tego listu mówi, że to samo "dotyczy prymasa i kilku innych osób z rodziny królewskiej”. Ciekawe, że ze wszystkich członków rodziny Poniatowskich zagrożeni byli wtedy właściwie tylko król i jego brat prymas. Nikt nie nastawał natomiast na życie najstarszego z trzech braci Poniatowskich, ekspodkomorzego koronnego Kazimierza, nie ma też żadnych świadectw, które mówiłyby, że chciano powiesić siostrę króla, Elżbietę Branicką, nazywaną Panią Krakowską, albo królewską kochankę, matkę czworga czy pięciorga dzieci Stanisława Augusta, ospowatą Elżbietę Grabowską. Jeśli chodzi o ekspodkomorzego Kazimierza, to może życie ocaliło mu to, że uchodził za najgłupszego z trzech braci; prymasa, księcia Michała, uważano natomiast za najmądrzejszego z Poniatowskich. Kobiet zaś, taki był szlachetny polski obyczaj, jeszcze wtedy nie wieszano; nawet najstraszniejsza warszawska hołota nie była aż tak straszna, żeby wpaść na taki pomysł, na jaki wpadli paryscy jakobini, którzy z całkowitym spokojem ścinali na gilotynach swoje hrabianki i księżniczki; jak wiadomo, ścięli nawet królową Marie-Antoinette i królewską siostrę, księżniczkę Elizabeth. Można co prawda utrzymywać, że kochanka (a jak potem twierdzono, tajna żona) Stanisława Augusta została powieszona, w pewnym sensie, in effigie, kiedy 28 czerwca powieszono hrabiego Grabowskiego, który był jej pasierbem; synem jej pierwszego męża z pierwszej jego żony. Mogło być w tym powieszeniu pasierba coś z pogróżki: uważaj ospowata Elżbietko, królewska kochanico, bo i ciebie powiesimy. Ponieważ prymas uchodził za najmądrzejszego z Poniatowskich (był też niewątpliwie najzręczniejszym z trzech braci politykiem; choć, jak się zaraz przekonamy, niewiele mu to pomogło), uważano, że stoi on za decyzjami swojego trochę głupszego brata Stanisława; może nawet je za niego podejmuje. W książce Karola Wojdy O rewolucji polskiej czytamy, że to książę Michał "przymusił króla do podpisania Konfederacji Targowickiej”. Jeśli zaś to właśnie on podjął tę decyzję (gdyby król nie zdecydował się na akces do konfederacji, to losy Polski potoczyłyby się z pewnością jakoś inaczej; nie znaczy to, że szczęśliwiej), to oczywiście jego odpowiedzialność (za wszystkie ówczesne polskie nieszczęścia) była równa królewskiej; może nawet większa. Wojda pisał też, że po śmierci prymasa "partia rosyjska najsilniejszą straciła podporę”. Można to rozumieć i tak, że prymas był podporą władzy rosyjskiej nawet ważniejszą niż osoba monarchy. Pewnie tak nie było, ale Wojda poświadcza, że tak to właśnie rozumiano. Trudno więc się dziwić, że w słynnej potem piosence, którą na ulicach Miasta Starej Warszawy śpiewano koło 28 czerwca (może trochę przed 28), prymas i król zostali połączeni; pogróżka mówiła, że lud Warszawy policzy się z jednym i z drugim. Piosenka znana jest z listu, który Stanisław August napisał 1 lipca, już po wielkim wieszaniu czerwcowym, do Tadeusza Kościuszki. List zaczyna się zdaniem, w którym słychać błaganie o ratunek, nawet krzyk człowieka przerażonego. "Jest potrzebą, abyś w. pan wiedział exacte, do jakiego stopnia tu rzeczy przychodziły”. W zdaniu następnym król zacytował właśnie ową piosenkę, którą słyszano "na rynku i po szynkowniach”; "koniec takowy: my krakowiacy nosiem guz u pasa, powiesiem sobie króla i prymasa”. Piosenka warszawskiego ludu (kto chce, może uważać, że warszawskiego motłochu), choć całkiem jasna, była zarazem, jak widać, trochę dzika, trochę nadrealistyczna; nie bardzo wiadomo, co miałby oznaczać ów krakowski "guz u pasa”, i dlaczego warszawiacy, grożąc królowi i prymasowi szubienicą, przedstawiali się jako krakowiacy. Może była w tym jakaś aluzja (dziś dla nas trudna do uchwycenia) do bitwy pod Racławicami i przysięgi Kościuszki na krakowskim Rynku. W dalszym ciągu listu Stanisław August informował Naczelnika, że "wieczór w sobotę po exekucyach szubienicznych” można było "w inszych kompanijach” (czyli w jakichś innych szynkach?) usłyszeć także zdanie; "co inszegośmy zamierzyli, na co inszego wyszło”. Sens, którego król nie dopowiedział, jest tu także zupełnie jasny; mieliśmy powiesić braci Poniatowskich, a powiesiliśmy kogoś innego, z czego wniosek, że wyszło nie tak i ktoś nas oszukał. Wydaje mi się, że król, w wielkim strachu (w innym miejscu listu czytamy jeszcze: "są czyjeś zamiary … przeciwko mnie directe”), trochę jednak przesadził; ci, którzy wieszali 28 czerwca (i ci, którzy to wieszanie zaakceptowali; może je sprowokowali), chyba nie mieli na razie zamiaru wieszać króla i prymasa. Piosenka była pogróżką; poważną, ale tylko pogróżką. Taką pogróżką (może zresztą i ja trochę to wszystko przeinterpretowuję; były to działania spontaniczne, jedno zaczepiało się o drugie, jedno drugie prowokowało, jedno drugie pociągało, i nie było wiadomo, nikt nie wiedział, nawet nie mógł wtedy wiedzieć, czym może to się skończyć), taką pogróżką, na to przynajmniej wygląda, była też ta szubienica, którą postawiono na Senatorskiej, pod Pałacem Prymasowskim, w nocy z 27 na 28 czerwca. Ksiądz Kitowicz, opowiadając o wieszaniu 28 czerwca, twierdził, że szubienicę dla prymasa wystawiono "obok oficyn” Pałacu Prymasowskiego i że stała się ona przyczyną śmierci księcia Michała; jej widok "wprawił tego pana w alteracją i śmierć”. Nie jest to całkiem ścisłe, szczególnie te oficyny budzą pewne wątpliwości. Z innych źródeł wynika bowiem, że szubienicę próbowano postawić wprzód na dziedzińcu Pałacu Prymasowskiego, tuż pod oknami, z których prymas mógłby ją sobie dokładnie obejrzeć, może więc właśnie "obok oficyn”, ale to się nie udało; nie wiadomo dlaczego; Fryderyk Schulz, opisując ulicę Senatorską w Podróżach Inflantczyka z Rygi do Warszawy, twierdził, że Pałac Prymasowski "od ulicy dzieli krata, a w pośrodku jej [jest] brama wjazdowa”; może zatem amatorzy wieszania nie zdołali przedostać się przez to ogrodzenie; i ostatecznie szubienica stanęła gdzieś dalej, raczej (tak to sobie wyobrażam) w pobliżu skrzyżowania Senatorskiej z Daniłowiczowską. Ksiądz Kitowicz miał natomiast rację w tym sensie, że szubienica na Senatorskiej była czymś w rodzaju wyroku; odłożonego, zawieszonego, ale wyroku. Można zatem powiedzieć, że tego dnia, kiedy stanęła, prymas został skazany na śmierć i nie miał już żadnego dobrego wyjścia z sytuacji skazańca; choć żył jeszcze niemal dwa miesiące. Przez te dwa miesiące rozważano, w jaki sposób usunąć go z życia; lub on sam rozważał, jak to uczynić, czyli w jaki sposób najzręczniej mógłby się usunąć. Sytuację prymasa po wydarzeniach czerwcowych dobrze ilustruje to, czego dowiadujemy się z Historii polskiej. Ksiądz Kitowicz twierdził, że po wystawieniu szubienicy prymas "wpadł w ciężką melancholię” i wyprowadził się ze swoich apartamentów.

"Począł się kryć po piwnicach pałacu swego”. Nie musi to być prawdą (i nawet z pewnością nie jest), ale warto zwrócić uwagę na pewien symboliczny walor pomysłu Kitowicza; prymas, ukrywając się w piwnicach swojej rezydencji, był już pod ziemią, czyli już go właściwie nie było. Gdyby zdecydował się, schodząc do piwnic na Senatorskiej, spisywać tam swoje myśli i przeżycia (wreszcie nie miał wtedy wielu zajęć; mogłoby mu to wypełnić wolne godziny), i zostawił nam dziennik lub pamiętnik opowiadający o dwóch miesiącach insurekcji przeżytych w podziemiach zbuntowanej Warszawy, zapewniłby sobie długą sławę i przeszedłby do potomności nie jako moskiewski czy pruski kolaborant, lecz jako autor wielkiego dzieła. Ale taki pomysł nie przyszedł najmądrzejszemu z braci Poniatowskich do głowy. Z innych relacji wynika, że prymas wybrał nie taką, jak w dziele Kitowicza, lecz inną, wygodniejszą kryjówkę; nocował nie na Senatorskiej, lecz na Zamku, gdzie mógł liczyć na opiekę brata; ten, choć głupszy, był w trochę lepszej sytuacji, bo miał jeszcze wtedy przy sobie kilku czy kilkunastu adiutantów, na których mógł polegać. Śmierć prymasa poprzedziły (nie jest to pewne, ale tak mówiono) jakieś narady, które dotyczyły jego przyszłego losu; może też sposobu, w jaki; skutecznie i elegancko; można by go się pozbyć z Warszawy. Prezydent Wyssogota Zakrzewski miał się naradzać w tej kwestii z rodziną królewską, rodzina i Zakrzewski mieli się naradzać z Kościuszką, zaś Kościuszce (według księdza Kitowicza) doradzali coś "pryncypałowie pospólstwa”. Narady były tajne, więc oczywiście nic o nich nie wiadomo. Warto przy tej okazji przypomnieć, że Pałac Prymasowski na Senatorskiej uchodził wtedy za jedną z najpiękniejszych czy nawet najpiękniejszą budowlę Warszawy, a książę Michał żył w nim bardzo wystawnie; znane były jego wybredne upodobania kulinarne; podziwiano też (ujmując to delikatnie) urodę młodych dam, którymi się otaczał. Od Ludwika Cieszkowskiego, autora Pamiętnika anegdotycznego z czasów Stanisława Augusta, dowiadujemy się, że jeden z poprzedników księcia Michała, prymas Antoni Ostrowski, który zresztą także był kolaborantem i także lubił otaczać się młodymi damami, uczynił z Senatorskiej wspaniałą rezydencję. "Pałac … dawniej przez Żydów tylko zamieszkany, brudny, stary, imienia swego niegodny, cały prawie na nowo przerobił, najdoskonalszą architekturą przekształcił i najpiękniejszy w całej Warszawie teraz pałac z niego uczynił”. Ponieważ u księcia Michała w jego pięknym pałacu chętnie, z różnych względów, bywano, można sobie wyobrazić, że narady nad losem brata rodzina Poniatowskich prowadziła właśnie na Senatorskiej; a jeśli tak, to nawet w jego obecności.; No i co my z tobą, mon frere, mamy zrobić; mówi król i patrzy na Michała przez swoją diaboliczną lornetkę. Gdybyśmy posiadali machinę aerostatyczną pana Blancharda, to mógłbyś odlecieć, lecz nie posiadamy. Wymyślże coś, mon frere, ja lub ty, ktoś musi się sakryfikować.; Michasiu!; mówi Pani Krakowska.; Ty zawsze byłeś grzecznym chłopcem. Na tamtym świecie obaczyć ciebie ja się spodziewam.; Prymas umarł w nocy z 11 na 12 sierpnia. Opowieść o jego śmierci znana jest w dwóch wersjach, a choć żadna z nich z pewnością nie jest w całości prawdziwa, w każdej może być trochę prawdy. Wedle wersji pierwszej, trucizna została kupiona i podana przez króla. Ta właśnie wersja znajduje się w Historii polskiej księdza Kitowicza.

Opowiadał on, że Kościuszko i Zakrzewski urządzili spotkanie z "całą familią królewską” i przekonali ją, żeby; wobec groźby śmierci szubienicznej, czyli haniebnej; "obmyśliła książęciu prymasowi inny jaki, uczciwszy rodzaj śmierci”.

Rodzina królewska przystała na tę propozycję; zwołano radę familijną i poinformowano księcia Michała, jak wygląda jego sytuacja; król zaś, w trakcie tych narad, poczęstował brata tabaką. "Za czym prymas; czytamy w dziele Kitowicza; powróciwszy do siebie z tej rady, począł drzymać, a w coraz twardszy sen wpadając … umarł w kilka dni”. Reszta jest jasna; trucizna, połączona ze środkiem nasennym, była w królewskiej tabace. W ówczesnej Warszawie, jak się zdaje, właśnie tej wersji (zresztą jakoś łączącej się z wersją drugą, o której za chwilę) dawano wiarę. Potwierdza to Drugi pamiętnik Kilińskiego, gdzie trucicielem także jest król, lecz zamiast tabaki oraz jakiegoś proszku dosypanego do tabaki mamy złowieszczy puchar podany prymasowi na Zamku; "król rozkazał przynieść trucizny i sam król przyprawił też truciznę w pucharze, rzekł do prymasa te słowa”. Dalej Kiliński informował, że cała ta scena rozegrała się w obecności Kościuszki, zaś słowa, z którymi król zwrócił się do prymasa, brzmiały tak: "Oto masz z ręki mojej ten puchar, wypij go, gdyż lepiej, że z ręki mojej ginąć będziesz, aniżeli z rąk narodu”. Z historycznego punktu widzenia są to oczywiste nonsensy, ale trzeba przyznać, że wyobraźnia Kilińskiego pracowała w tym miejscu w sposób godny podziwu; przyprawianie trucizny w pucharze przez króla Polaków jest wspaniałym pomysłem; puchar, przechodzący z rąk do rąk, też jest świetny; widzimy, jak król, wyciągając rękę z pucharem, drugą podnosi do góry i pokazując na niebo, wzywa je na świadka, zarazem nakazując bratu milczenie. Milcz i pij. Widzę tu ciekawy temat dla historyków literatury; jaki wpływ na wyobraźnię warszawskiego ludu miały przedstawienia, które w Teatrze Narodowym dawał Wojciech Bogusławski. W Drugim pamiętniku mamy jeszcze dwie ciekawe wiadomości. Pierwsza mówi, że prymas natychmiast wypił truciznę ("wziąwszy puchar w ręce swoje, wypił go”), druga dotyczy straszliwej siły jadowitego napoju; "w pół godziny [prymasowi] głowa pękła”. Można tu jeszcze dodać (wspominał o tym po latach, w liście do Karola Sienkiewicza napisanym w roku 1859, Joachim Lelewel, którego historyczna wyobraźnia pracowała, jak widać, trochę podobnie jak wyobraźnia Kilińskiego), że trucizna, którą posłużył się król, została kupiona w kamienicy Wasilewskiego na Krakowskim Przedmieściu.

Kamienica ta, pod numerem 372, znajdowała się na rogu Krakowskiego i Bednarskiej.

Na parterze mieściła się tam apteka, której właścicielem był tenże Wasilewski.

Jak można przypuszczać, po truciznę, którą potem domieszano do tabaki (lub wsypano do pucharu), wysłany został z Zamku jakiś lokaj czy lokajczyk; albo udał się po nią ktoś zaufany, może generał Mokronowski. Możemy też (pod wpływem Kilińskiego oraz Lelewela) wyobrazić sobie Stanisława Augusta, który we własnej osobie udaje się na róg Krakowskiego i Bednarskiej. Aptekarz Wasilewski rozkłada przed nim swój towar i zachęca do dokonania wyboru:; Namawiałbym Jego Królewską Mość na ten oto żółty proszek, który poskutkuje niezawodnie.; Król trochę podejrzliwie przygląda się (oczywiście przez swoją lornetkę) to różnokolorowym proszkom, to Wasilewskiemu (farmaceuta ten znany był z tego, że sprzedawał synapizmy z gnoju jako niezawodne lekarstwo na syfilis) i mówi:; Ten czarny poproszę. Tylko żeby nie był zwietrzały.; Według drugiej wersji tych wydarzeń, decyzja dotycząca śmierci prymasa został podjęta nie przez rodzinę Poniatowskich, lecz przez Kościuszkę. Naczelnik, z obozu pod Królikarnią, miał osobiście udać się na Senatorską i wręczyć księciu Michałowi dowody zdrady oraz truciznę.

Czarny albo żółty proszek. O tym, że Kościuszko był jakoś zamieszany (powiedzmy ostrożniej; włączył się) w sprawę śmierci prymasa, dowiadujemy się z wydanych w roku 1876 Wspomnień wileńskiego i krzemienieckiego lekarza Karola Kaczkowskiego.

Ów Kaczkowski, żyjący w pierwszej połowie następnego wieku, nie znał oczywiście żadnego z bohaterów tych wydarzeń, ale powtórzył, we wstępie do Wspomnień, opowieść swojego ojca, który w roku 1794 był młodym oficerem w brygadzie generała Madalińskiego. Opowieść ta mówi, że w połowie sierpnia, znalazłszy się wówczas w Warszawie czy pod Warszawą, Kaczkowski-ojciec został wysłany z jakimś poleceniem służbowym do Pałacu Prymasowskiego i spotkał tam, czekając w przedpokoju na rozmowę z księciem Michałem, Kościuszkę. Naczelnik, który przyjechał niezapowiedziany, został natychmiast przyjęty przez prymasa i odbył z nim krótką rozmowę: "w kwadrans może wyszedł szybkim krokiem”. Kościuszko nie powiedział oczywiście młodemu oficerowi Madalińskiego, po co zjawił się na Senatorskiej, ale dla Kaczkowskiego stało to się jasne, kiedy usłyszał, że zaraz po tej wizycie "książę prymas nagle zachorował”. Z dalszego ciągu opowieści Kaczkowskiego; czy obu Kaczkowskich; dowiadujemy się, że dowodem zdrady, który Kościuszko przywiózł wtedy na Senatorską, był "pakiet z papierami” wysłany przez prymasa, za pośrednictwem jakiegoś rybaka, do "obozu pruskiego”. Rybak, choć przekupiony (miał przewieźć papiery "za sowitą nagrodą”), zamiast przekazać pakiet Prusakom (w pakiecie były wiadomości o militarnych planach Polaków), dostarczył ten "wyraźny dowód zdrady” do kwatery Kościuszki. "W kilka godzin potem; pisał Kaczkowski; po całej Warszawie była głośna gwałtowna choroba księcia prymasa. Karet, różnych ekwipażów i koni pełno było na pałacowym dziedzińcu; król odwiedził także z Panią Krakowską chorego brata, a pod wieczór wieść o śmierci księcia prymasa … krążyła po mieście”. Prymasa pochowano 18 sierpnia, ale przedtem przez tydzień pokazywano go ludowi w Pałacu Prymasowskim.

Chodziło oczywiście o tę pękniętą głowę, o której pisał Kiliński. Lud chciał sprawdzić, po pierwsze, w jakim stanie jest ciało prymasa, po drugie, czy to rzeczywiście jest ciało prymasa. Ta chęć ustalenia stanu faktycznego wzięła się z pogłosek, które mówiły, że prymas nie otruł się i nie został otruty, lecz gdzieś się ukrył, czy to przy pomocy króla, czy to przy pomocy Kościuszki; może uciekł z miasta, a może mieszka (byłoby to zgodne z wersją, którą mamy u Kitowicza) w swoich podziemiach na Senatorskiej. Ludowi, który chciał znać prawdę, nie można było odmówić, w Pałacu Prymasowskim urządzono więc wspaniałą salę pogrzebową. Jak mówi opis Lelewela w liście do Sienkiewicza, ciało pokazywano na parterze, "na dole po prawej stronie, w salonie pogrzebowo przybranym na wysokich złożone marach”. Wisiały tam "kotary czarne i czerwone”, katafalk otaczało "kilku prałatów”, a "koło mar czyli katafalku” stały "wysokie lichtarze, sześć czy osiem”. Okna były zasłonięte, "światło dzienne … stłumione” i salon oświetlony był tylko przez wielkie gromnice, które paliły się w tych sześciu czy ośmiu lichtarzach. "Widziałem to pisał Lelewel, który w roku 1794 był ośmioletnim chłopcem; na własne oczy”.

Katafalk był bardzo wysoki i prymas leżał niemal pod sufitem, były tam jednak stopnie, po których można było wejść, żeby obejrzeć ciało; a o to właśnie chodziło. Jak wynika z kilku relacji, w których opisano wygląd zmarłego, stan ciała mógł budzić poważne wątpliwości. Głowa prymasa była obrzękła i zniekształcona, twarz, również dziwnie spuchnięta, miała kolor siny lub czarny.

Ponieważ widać było wyraźne objawy szybkiego rozkładu; dotyczyło to jednak tylko głowy; twarz zmarłego przykryto zieloną chustką z chińskiego jedwabiu. Kto chciał, mógł jednak wejść po stopniach, podnieść chustkę i obejrzeć z bliska rozkładającą się głowę. Było to coś zupełnie niebywałego; nigdy przedtem, także nigdy potem w Polsce nie zdarzyło się nic podobnego, na nic podobnego nigdy wcześniej i nigdy później nie pozwolono, nic podobnego nawet nikomu nie przyszło do głowy; żeby każdy, kto chciał, mógł podnieść jedwabną, kitajkową chustkę i obejrzeć z bliska gnijącą twarz prymasa Polski; żeby każdy mógł sprawdzić, czy to on tam leży, czy ktoś inny. Powtarzam, żeby każdy, kto to czyta, dobrze zdał sobie sprawę z tego, o czym tutaj mówimy; gnijącą twarz prymasa Poniatowskiego mógł obejrzeć każdy stróż z Krakowskiego Przedmieścia, każdy handlarz kurczakami z Grzybowa, każdy Żyd z Nalewek, każda handlarka sprzedająca pierogi pod Bramą Krakowską, każdy żebrak spod kościoła Bernardynów, każdy rzeźnik z Leszna. Mogła to zrobić każda kurwa zza Żelaznej Bramy. Każdy woźnica, każdy lokaj, każdy podchorąży. Między 11 a 18 sierpnia insurekcja sięgnęła szczytu. Można nawet ująć to inaczej; wtedy polska rewolucja odniosła swoje ostateczne i ostatnie zwycięstwo. Insurekcja zwyciężyła. Wszyscy byli równi. Kompletna anarchia. Jeśli w Polsce jest jeszcze coś do kochania, to właśnie to; ta jej cudowna insurekcja.

Gnijącej twarzy, jak wynika z opowieści księdza Kitowicza, można też było, podniósłszy zieloną kitajkę, dotknąć. "Dla owej nabrzmiałości; czytamy w Historii polskiej; straszydło z twarzy czyniącej, przykryto głowę kitajką, z wolnością dla każdego nawiedzającego ciało odsłaniania jej i próbowania rękami samego ciała”. Wszystkie te zabiegi; nie wiem, przez kogo wymyślone; czy przez Kościuszkę, czy przez Ignacego Potockiego, czy przez Hugona Kołłątaja, czy przez rodzinę królewską; mało co pomogły, bowiem w śmierć prymasa oraz w jego pośmiertne przebywanie w pogrzebowym salonie przy ulicy Senatorskiej nie bardzo wierzono; albo nie wierzono w ogóle.

Wątpliwości, które nasuwało ciało na katafalku, były dwojakiego rodzaju. Po pierwsze, podejrzenia budziło to, że obrzmiała czy spuchnięta była tylko głowa ("głowa i twarz całe niezmiernie po śmierci spuchły”, pisał w Historii mego wieku Franciszek Karpiński), reszta ciała wyglądała natomiast na całkowicie zdrową i niepodlegającą rozkładowi. Wniosek, jaki z tego wyciągano, mówił, że na katafalku leży pomysłowo wykonana figura z wosku; jak ujmował to ksiądz Kitowicz, "familia osobę woskową na katafalku złożyła”. Po drugie, jeszcze bardziej podejrzane wydawało się to, że źródłem straszliwego smrodu, który napełniał pogrzebowy salon, była głowa prymasa; i tylko ona. "Fetor nieznośny”, jak pisał Kitowicz, wychodził z głowy, co z kolei prowadziło do wniosku, że był to smród sztuczny, który wydobywał się z jakiegoś naczynia umieszczonego w obrzmiałej głowie; "fetor z mikstur aptekarskich osobie woskowej był przydany”. Wszystkie te wątpliwości nie zostały nigdy wyjaśnione; może dlatego, że zbliżała się pora insurekcyjnych klęsk i nikomu nie chciało się dociekać, jakie było źródło tajemniczego fetoru. Nie było to zresztą trudne do sprawdzenia. Wystarczyło zapytać farmaceutę Wasilewskiego z kamienicy na Krakowskim Przedmieściu pod numerem 372; czy ma na składzie naczynia z fetorem i kto w drugiej dekadzie sierpnia kupił u niego jedno z takich naczyń.

Rozdział "MARYSIA W ZIELONYM GORSECIKU"

Gazeta Wolna Warszawska”, wydawana i redagowana przez Antoniego Lesznowolskiego, ukazywała się od 24 Kwietnia do 1 listopada 1794 roku. Spośród kilku innych gazet, które wychodziły w insurekcyjnej Warszawie, wyróżniała się tym, że był w niej dział pod nazwą Doniesienia, a w dziale tym Lesznowolski umieszczał różnego rodzaju ogłoszenia; najczęściej były to reklamy namawiające czytelników albo do kupienia czegoś, albo do skorzystania z czyichś usług.

Ogłoszenia te, interesujące teraz przede wszystkim ze względu na to, czego można się z nich dowiedzieć o obyczajach ówczesnych Polaków, mają też pewien walor dodatkowy; mówią one, że śmierć, choć rządziła wtedy w Warszawie, wcale nie przeszkadzała życiu, które nadal robiło w tym mieście, co chciało. Pewnie nie było w tym zresztą nic nadzwyczajnego, bowiem śmierć i życie świetnie się do siebie dopasowują, świetnie się uzupełniają, a życie, zawsze i wszędzie, nawet gdy śmierć pragnie nim zawładnąć (pragnie mu coś narzucić), i tak robi, co chce, i nic nie może mu w tym przeszkodzić, nic nie może zmienić jego życiowych przyzwyczajeń, uporządkować jego życiowego chaosu, powstrzymać jego życiowej krzątaniny i przeszkodzić mu w jego życiowym szaleństwie. Właśnie dlatego śmierć dopasowuje się i nie przeszkadza, tylko uzupełnia; kogoś powieszono i to było ważne, ale ktoś miał do sprzedania tureckie kamloty, komuś ukradziono złoty zegarek oraz złoty kluczyk, ktoś chciał wynająć mieszkanie, ktoś się zabłąkał i był poszukiwany, ktoś jadł obiad w kamienicy Latourowskiej, ktoś szedł z Senatorskiej na Daniłowiczowską i trochę się zataczał, bo za dużo wypił, i to też było ważne, nawet znacznie ważniejsze; niż to, że wieszano. Chcąc pokazać, jak w insurekcyjnej Warszawie życie sytuowało się wobec śmierci (i radziło sobie ze śmiercią), zrobiłem mały wybór z ogłoszeń, które Lesznowolski drukował w dziale Doniesienia. Zaczynam od ogłoszenia, które ukazało się w numerze 15 i związane było z wieszaniem; do wynajęcia było coś po powieszonym 17 maja na polu za Nalewkami intendencie policji Rogozińskim, tym, który pod szubienicą powiedział, że razem z nim powinno wisieć "pół Warszawy”. "Niżej podpisani do spisania inwentarza majątku po Rogozińskim pozostałego deputowani donoszą, iż dworki dwa, jeden przy ulicy Chłodnej, drugi na Pradze z ogrodami i oranżeriami, mieszkania w kamienicy tegoż niegdy Rogozińskiego przy ulicy Krzywe Koło stojącej są do najęcia. Licytacja względem wynajęcia wyż wymienionych dóbr stojących po Rogozińskim pozostałych dnia 16 miesiąca i roku bieżących z rana o godzinie dziesiątej w Deputacji do zabezpieczenia majątku po aresztowanych i osądzonych wyznaczonej w Pałacu Raczyńskich na drugim piętrze odprawiać się będzie. Dan w Warszawie dnia 7 mca czerwca roku 1794. Andrzej Kalinowski. Andrzej Masłowski Deputowani”. Ogłoszenia z numerów 7, 11, 31, 34 i 36 dotyczą rzeczy zagubionych oraz ukradzionych. "W poniedziałek dnia 12 maja zginął weksel na florenów] 900 hollend[erskich]; tenże weksel był od pana Davida van Lennep w Smirnie pod dniem 10 febr. Anni cur.

na panów Hubese i komp. w Rotterdamie wydany, czyli trasowany, do zapłacenia w Amszterdamie, z terminem 31 dzień po widzeniu. Kto by takowy weksel znalazł lub o nim wiedział, niechaj go odda do Kantoru Tepperowskiego, a odbierze nadgrodę, oraz upewnia się, iż ten weksel nikomu na nic się nie przyda, gdyż już takowe dyspozycje uczyniono, że tam nie będzie zapłacony”. "Dnia 30 maja 1794 roku pewny obywatel z Ziemi Nurskiej, powracając z kamienicy zwanej Małachowskich na ulicy Senatorskiej, idąc na ulicę Daniłowiczowską zgubił puliares z papierami temuż potrzebnymi, ten puliares jest stary, skóra na nim czerwona, kto by znalazł, będzie miał nadgrodę, niechaj odda do kantoru Gazety Wolnej Warszawskiej w Pałacu JW Chreptowicza”. "Na dniu 6tym sierpnia w wieczór o godzinie 8mej zginął koń sobolowaty, białopiętki, korbonos, na zadnim udzie z wsiadania piętno duże, krysy na krzyż i litera jak A. Na przednim jak litera E, z kulbaką łosiową, czaprak granatowy, u dołu dwa pasy z białego sukna, munsztuk czarny z tręzlą i cuglami, pistoletów para w olstrach. Kto by wiedział lub przejął, niech się adresuje na Grzybów pod numerem 1101 do dworku kapitana Dobrowolskiego, a odbierze nadgrodę”. "Jeśliby się trafiło, żeby kto przedawał zegarek złoty gładki z łańcuszkiem złotym, w śrzodku między łańcuszkiem emalia granatowa, przy tym łańcuszku pieczątka złota z kamieniem niebieskim złote żyłki mającym, kluczyk także złoty z kamieniem w śrzodku granatowym i emalią, zginął dnia wczorajszego w południe, aby był przytrzymany i do dworku Grynerta na ulicy Pańskiej za Ratuszem Grzybowskim do obywatela Bronickiego rotmistrza Pułku 4go oddany, a tam przyzwoitą odbierze nadgrodę”. “Na dniu 24 sierpnia wieczór o godzinie siódmej zginął piesek spiczek mały, czarny cały, pod brzuchem tylko z małą białą pręzką, jeżeliby gdzie zabłąkał się, uprasza się dać znać do domu obywatela Gaszyńskiego na Suchym Lesie na ulicy Długiej a przyzwoita nastąpi nadgroda”. Ogłoszenia w numerach 7 i 9 informują, co można kupić, zjeść oraz wynająć. "W kamienicy JP Lucińskiego, podczaszego J.KMci, nr 509 na ulicy Podwalu jest pierwsze piętro całkiem lub częściami każdego czasu do najęcia ze wszelkimi wygodami, meblami, stajnią na sześć koni i wozownią”. "Ludwik Fietta ma honor donieść Publiczności, iż Magazyn Kopersztychów Angielskich, który dotychczas zostawał w kamienicy Minkenbeka naprzeciwko Bramy Krakowskiej, przeniesiony teraz jest do kamienicy Cadera na Krakowskim przedmieściu pod nr 437, na pierwsze piętro”. "Poltz Traktier znany ze swojej usługi dla Publiczności, u którego za pomierną cenę z największym ochędostwem stół mieć było można mieszkając dawniej na Podwalu naprzeciw Igielstroma, gdy został zrabowany, przeniósł się teraz do kamienicy Latourowskiej przy Teatrze i chce tak jak dawniej tejże Publiczności służyć”. "Przy skasowaniu handlu Adama Sheydy Jankowskiego w kamienicy naprzeciwko Marywilu pod nr 469 przedawane będą towary różne w jak najmniejszą cenę, jako to: nankiny gładki i w paski, dymy gładkie białe i kolorowe, muśliny białe w paski wyrabiane, muśliny kolorowe, piki białe, kamloty tureckie, bast chiński gładki i w paski, materie chińskie i tureckie, pasy chińskie i tureckie, chustki angielskie i muślinowe, kamizelki różne, krawaty białe i czarne, chustki jedwabne i ostindyjskie przednie do nosa, musselbas, pończochy jedwabne i niciane, skóry tureckie żółte, czarne i czerwone, kartun biały chiński, obrusy, balsam de mekka, kapciuchy tureckie do tytuniu, herbaty chińskie prawdziwe i inne rzeczy, oraz się znajdują w tym handlu do przedania szory do koni używane, z mosiądzem, i podlejsze z chomątami i z kulbaką”. W dodatku do numeru 25, również w dziale Doniesienia, też mowa jest o zgubie, ale znacznie poważniejszej niż pies mały czarny, puliares z papierami czy koń korbonos białopiętki. "Zabłąkała się maleńka dziewczyna Marysia lat 14, niedawno z Litwy przywieziona, niewiadoma Warszawy. Głowę ma ostrzyżoną, twarzy pociągłej, oczu czarnych, ubrana w koszuli holenderskiej z kołnierzem męskim, w gorseciku zielonym skórzanym, w spódnicy granatowej sukiennej, w fartuchu hollenderskim, więcej mówi po rusku jak po polsku. Kto by ją miał u siebie, uprasza się, ażeby odesłał do kamienicy Martyna jubilera królewskiego na Lesznie, odbierze nadgrodę”. Po co ów jubiler Martin, u którego, na rogu Leszna i Przejazdu, w kamienicy pod numerem 653 był przed wybuchem insurekcji rosyjski odwach, i który zajmował się też, co wiadomo skądinąd, wyrobem i sprzedażą piwa, sprowadził z Litwy czternastoletnią dziewczynkę, tego nie wiemy (może w browarze Martina pracowały dzieci; to była wówczas częsta praktyka), ale to ostatnie ogłoszenie wygląda trochę niepokojąco i kiedy czyta się je teraz, po ponad dwustu latach, trudno uwolnić się od podejrzeń, że wydarzyło się wtedy coś niedobrego. W Warszawie działy się różne straszne rzeczy, nie dlatego, że wieszano, ale dlatego, że działo się to, co dzieje się zawsze, i czternastoletniej Marysi, niewiadomej Warszawy, mogła się przytrafić, nawet na pewno przytrafiła się jakaś bardzo niemiła przygoda; mogła nawet wpaść w ręce ówczesnych handlarzy żywym towarem i zostać sprzedana do którejś z drewnianych bud za Żelazną Bramą, gdzie co robiono z takimi małymi dziewczynkami w zielonych gorsecikach, lepiej nie opowiadać.

Szła sobie Senatorską w kierunku Marywilu, dziwiąc się wspaniałym stołecznym pałacom i nucąc przy tym po rusku wesołą piosenkę, no i właśnie wtedy, na skrzyżowaniu Senatorskiej z Miodową, kiedy dochodziła do Pałacu Prymasowskiego, i tam, z zadartą głową, przystanęła, żeby obejrzeć sobie stojącą pod tym pałacem wielką szubienicę; po co tu coś takiego ustawiono i do czego miałoby to służyć?

- o naiwne dziecko, ostrzyżonej głowy nie zadzieraj i o nic nie pytaj, lepiej rozejrzyj się wokół, może jest tam gdzieś w pobliżu ktoś taki, kto wygląda na dobrego człowieka i odprowadzi cię na Leszno do fabryki piwa, a jeśli nie, to szybko, ile sił masz w twoich małych nóżkach, uciekaj; no i właśnie tam na Senatorskiej, kiedy stała pod tą szubienicą, podjechała jednokonna kryta karetka i wyskoczyło z niej dwóch młodzieńców w czarnych maskach oraz w czarnych trój graniastych kapeluszach z piórkami, a kiedy później, w drewnianej budzie za Żelazną Bramą (akurat w tym pomieszczeniu, do którego zaprowadzono Marysię w zielonym skórzanym gorseciku, obok drewnianej pryczy znajdowała się wykopana w ziemi kloaka, a z sufitu zwisały, na konopnych postronkach, dwie rzemienne pętle), więc kiedy tam to, w tej budzie, dwaj młodzieńcy zdjęli swoje czarne trójgraniaste kapelusze i peruczki z czarnymi kokardami, to okazało się, że to są dwaj łysi; o biedna Marysia.

Rozdział "ROBESPIERRE, ALE W SUTANNIE"

Kto spowodował to wielkie wieszanie, do którego doszło w Warszawie 28 czerwca?

To pytanie można sformułować również trochę inaczej, jakoś bardziej ogólnie: jaka była pierwsza przyczyna tego wieszania, co było na samym początku i od czego to się zaczęło? Im dłużej o tym myślę; a myślę o tym, odkąd zacząłem pisać tę książkę; to, co teraz właśnie piszę, to jest ostatni fragment, który pozostał mi do napisania, i właśnie na nim ta książka się kończy; im dłużej więc o tym myślę, tym większy zamęt (w mojej głowie) powoduje to pytanie; a z tego zamętu nie wyłania się żadna wyraźna odpowiedź. Choć krąży tam; w zamęcie; wiele niepewnych i cząstkowych odpowiedzi. Może jest tak, że na takie pytanie; od czego to się zaczęło?; nie ma i nie może być żadnej wyraźnej odpowiedzi, ponieważ właśnie na tym polega fenomen ludowego wieszania, tutaj właśnie dotykamy jego istoty; nie ma ono i nie może mieć żadnego powodu, i dlatego jest takie, jakie jest: ciemne, zamknięte w sobie, nieprzenikalne i niepojęte. Ludzie wychodzą na ulice i owładnięci straszliwą wściekłością przewracają i palą samochody, zdobywają i demolują szkoły oraz przedszkola, wdzierają się do wielkich magazynów, niszczą lub rabują wszystko, co da się zniszczyć i zrabować, a jeśli to rabowanie i palenie nie ugasi ich niepojętej wściekłości, zaczynają wieszać. Wszystko to dzieje się (najczęściej, choć nie zawsze) w ciemności i wściekłość, która tym rządzi, jest jak ta ciemność na ulicach; jest to wściekłość-ciemność. Potem, kiedy jest już po wszystkim i armatki wodne oraz gaz łzawiący wykonały swoją robotę, ta niepojęta wściekłość staje się czymś do wytłumaczenia, nawet czymś takim, co koniecznie trzeba wytłumaczyć; dorabia się do niej i dopasowuje różne powody, ponieważ lepsza (oświecona) część ludzkości pragnie zrozumieć (wytłumaczyć samej sobie), dlaczego gorsza (ciemna) część ludzkości wpadła we wściekłość. W ten sposób; można to i tak rozumieć oświecona część ludzkości chce zapobiec temu, co mogłoby wydarzyć się w przyszłości (niszczeniu, paleniu i wieszaniu), i zapewnić sobie jakie takie bezpieczeństwo.

Wściekłość zrozumiana i dzięki temu oswojona to jest coś takiego, z czym, przy pomocy środków policyjnych i pedagogicznych, więzień oraz telewizji, można sobie jakoś dać radę. Ale ja nie wiem, czy wściekłość-ciemność daje się oswoić. Ta moja (ja należę do ciemnej, gorszej części ludzkości); to na pewno nie. 2araz po wieszaniu czerwcowym; a nawet jeszcze w czasie wieszania, a nawet jeszcze wcześniej, kiedy wieszanie się dopiero zaczynało, i jeszcze zanim się zaczęło za tego, kto je spowodował, uznano księdza Hugona Kołłątaja. Ekspodkanclerzy koronny; a wówczas radca Wydziału Skarbu Rady Najwyższej Narodowej (ujmując to inaczej, insurekcyjny minister finansów); uważany był wtedy w Warszawie za kogoś w rodzaju polskiego Robespierre’a. Czyli za kogoś takiego, kto pragnął narodową insurekcję przekształcić w rewolucję w stylu francuskim i kto, co więcej, zamierzał posłużyć się w tym celu jakąś polską wersją Wielkiego Terroru.

"Przygotowywał " pisał autor Pamiętnika anegdotycznego z czasów Stafiisława Augusta; lud sobie oddany do dalszych zamysłów, układając sobie naśladować rewolucyą francuską i zostać w Polsce drugim Robespierrem … gotów dla swego wyniesienia się i doprowadzenia do skutku planów zamierzonych zgładzać zawadzających mu patriotów, a podobno i samego Kościuszkę”. Kiedy czytamy, że ksiądz Kołłątaj był "drugim Robespierrem” czy "polskim Robespierrem” (także w ten sposób często to formułowano), to pojawia się oczywiście pytanie, na jakiej podstawie formułowano takie opinie, czyli; mówiąc inaczej; co ci, którzy coś podobnego twierdzili, wiedzieli o ekspodkanclerzym i jego robespierre’owskich pomysłach? Antoni Trębicki pisał na przykład, że Kołłątaj "był … zawsze wielbicielem wszelkich srogości jakubinów francuskich i zawile utrzymywał, że mając gotowy z nich przykład, uwieńczany najpomyślniejszym skutkiem, we wszystkim go naśladować należy”. Dobrze byłoby wiedzieć (ale wiedzieć oczywiście nie można), co oznacza w tym zdaniu zwrot "zawsze utrzymywał, że”. Czy znaczy to, że Trębicki, w epoce Sejmu Wielkiego p racujący dla Kołłątaja i jego Kuźnicy, właśnie coś takiego od swojego ówczesnego patrona (którego potem znienawidził) usłyszał? Mogło być bowiem i tak, że Kołłątaj nigdy czegoś takiego; że jest wielbicielem "wszelkich srogości jakubinów”; nie powiedział, a Trębicki w swoim pamiętniku O rewolucji roku 1794 dawał tylko wyraz powszechnemu przekonaniu, wedle którego podkanclerzy był "drugim Robespierrem”. Ciekawy wgląd w tę sprawę; skąd mogła się wziąć ta opinia o Kołłątaju; daje nam Życie moje Józefa Wybickiego. "Zaczęto postrzegać; czytamy w tym dziele; nadto zbytnią ufność przez niego [Kościuszkę] położoną w podkanclerzym Kołłątaju, którego powszechność Robespierrem nazwała”.

W innym fragmencie Życia mojego Wybicki tak zaś opisywał Kazimierza Konopkę (nazwisko jego patrona w tym miejscu zarazem ujawniając i ukrywając w podtekście): "pierwszym ohydnym tego utajonego herszta narzędziem był niejaki Konopka, człek młody, podobno rodem z miasta Poznania, człowiek bez znaczenia, kopista w kancelarii ks. Kołłątaja”. Dalej mowa jest tam jeszcze o tym, że Konopka "zapewne z natchnienia jakiego polskiego Robespierra, stanął na czele pijanego gminu, … zachęcał, podburzał do mordów, łupiestw i anarchii lud, który zaślepił, uwiódł i zakrwawił, albo raczej upoił”. Kiedy insurekcyjne przygody dobiegły końca i Wybicki znalazł się w Paryżu; stało się to dość późno, dopiero w listopadzie czy w grudniu 1795 roku; uderzyło go to, że wciąż można tam było napotkać jakieś ślady działalności jakobinów. "Jeszcze zastałem … na urzędach szczątki tych krwawych brudnych i ciemnych demagogów, płody niesłychanej potwory w rodzie ludzkim, Robespiera”. Wynika z tego, że pod koniec XVIII wieku dla oświeconych Polaków; Wybicki był niewątpliwie idealną realizacją ówczesnego modelu oświeconego Polaka; Maksymilian Robespierre był symbolem nie tylko potworności rewolucji, ale także potworności natury ludzkiej.

To, że Kołłątaj był polskim Robespierrem, oznaczałoby więc, że także wśród Polaków pojawiła się taka potwora, straszliwe wcielenie dzikości oraz nikczemności ludzkiej natury. Wybicki (jak wielu ówczesnych oświeconych Polaków, może nawet jak wszyscy oświeceni Polacy) wierzył, że naród, do którego należy, jest ze swojej istoty szlachetny i dobry, i że te cechy polskiego charakteru narodowego, dobroć i szlachetność, mają w sobie coś odwiecznego, czyli istnieją poza czasem, a wobec tego są (czy przynajmniej powinny być) niezniszczalne. "To tylko wspomnę jako Polak; czytamy w Życiu moim; jako chlubiący się z nieskazitelnej ludzkości aż dotąd narodowej, iż dzień 28 Junii rzucił pierwszy plamę na odwieczną czystość narodowego charakteru”. Zobaczenie wśród Polaków niesłychanej rewolucyjnej potwory, księdza Kołłątaja, musiało więc być dla autora pieśni Jeszcze Polska nie umarła bardzo ciężkim, nawet traumatycznym przeżyciem.

Pytanie, na które warto byłoby szukać odpowiedzi, mogłoby brzmieć tutaj tak: czy Wybicki wiedział z własnego doświadczenia (wiedział, ponieważ dobrze znał Kołłątaja), że ekspodkanclerzy jest potworem "w rodzie ludzkim”, czy potworność Kołłątaja wynikała dla niego tylko z powszechnie znanego faktu, że był on "polskim Robespierrem”? Czy; ujmując to ogólniej; uważano, że Kołłątaj jest potworem, ponieważ taki już jest, taki ma podły charakter, jest potworem ze swej potwornej natury, czy raczej uważano, że jego potworność ma charakter incydentalny; pojawiła się, ponieważ ekspodkanclerzy wybrał sobie do naśladowania potworny francuski wzór? Życie moje, niestety, nie udziela nam w tej kwestii żadnej odpowiedzi. Przekonanie, że odpowiedzialność za wydarzenia 28 czerwca spada na polskiego Robespierre’a, okazało się niezwykle trwałe. Kołłątaj, po wyjściu z austriackiego więzienia w Ołomuńcu (był więziony przez Austriaków, w Ołomuńcu i w Josephstadt, przez ponad osiem lat, dłużej niż którykolwiek inny z przywódców insurekcji, znacznie dłużej niż więzieni przez Rosjan Kościuszko, Potocki, Kiliński, Wawrzecki), miał z tą sprawą kłopoty do końca życia. Uważano go wciąż, mimo jego wielkich cierpień, więzienia i choroby (cierpiał na chorobę wieku, podagrę), za rewolucyjnego potwora i kiedy w czasach Księstwa Warszawskiego przyjechał do Warszawy, odmówiono mu gościny w oberży. Kiedy zaś ulokował się w mieszkaniu Franciszka Ksawerego Dmochowskiego, pod domem zgromadził się tłum i w oknach Dmochowskiego wybito wszystkie szyby. Jak powiedziałem, oskarżenia, że wieszanie odbyło się "z natchnienia” Kołłątaja i że był on "utajonym hersztem”, który wypuścił na ulice wieszających i kazał im wieszać, pojawiły się jeszcze przed czerwcowym wieszaniem, jeszcze zanim komukolwiek założono stryczek na szyję. Nie ulega wątpliwości, że Kołłątaja, jak byśmy powiedzieli w naszym obecnym języku, wrobił w wieszanie król Stanisław August, który podkanclerzego koronnego straszliwie nienawidził. Prawdopodobnie z wzajemnością. Trzeba tu powiedzieć rzecz przykrą. Stanisławem Augustem, kiedy próbował wrobić Kołłątaja w wieszanie, powodowały zapewne dość niskie uczucia; Kołłątaj poniżał go i lekceważył (jako jedyny z przywódców insurekcji nigdy nie pojawił się na Zamku, mimo wielu zaproszeń) i wobec tego król pragnął się zemścić. Ale nie tylko o to tu chodzi. Królowi, i to jest właśnie ta rzecz przykra (przykry domysł; bo jest to oczywiście tylko domysł, wyraźnych dowodów na to nie ma), wieszanie było prawdopodobnie na rękę; mogło ono przyspieszyć wejście Rosjan i Prusaków do Warszawy, a takie wejście (z pewnego punktu widzenia) byłoby w tym wypadku całkowicie usprawiedliwione, bo oznaczałoby pacyfikację szalejących jakobinów. I właśnie na tym; na jak najszybszym znalezieniu się pod opieką generałów petersburskiej carycy; królowi mogło wtedy bardzo zależeć. W nocy z 27 na 28 czerwca; nie wiadomo o której godzinie, ale prawdopodobnie ludzie z pochodniami stawiali już wtedy na ulicach Warszawy szubienice, ciosali belki i zbijali drabiny, przystosowując wszystko do potrzeb porannego wieszania; Stanisław August wystosował do Kołłątaja bilet, który później, zawiłą drogą, dostał się, gdzieś na początku XX wieku, do zbiorów profesora Józefa Kallenbacha. Cytuję go tu w całości. "Dochodzi mnie wieść w ten moment, że JPan Konopka animował lud do stawiania znowu szubienic i do wieszania kilku osób, między którymi ma się znajdować i biskup. Ze wszystkich powodów, i jako król, i jako Polak, i jako człowiek, a najbardziej jako chrześcijanin, żądam jak najgoręcej, aby takowa scena okrutna nie wznowiła się tutaj. Krzywdziłbym światło WPana, gdybym się tu rozszerzał, jak bardzo takowy czyn byłby nie tylko największym względom, ale i polityce naszej przeciwny i szkodliwy, więc czynię tylko najusilniejszą do WPana odezwę, abyś powagą swoją odwrócił ludu umysły od tej tak szkodliwej imprezy.

Stanisław August król”. Bardzo piękny, a nawet szlachetny bilecik. Ale Kołłątaj był inteligentnym i doświadczonym politykiem, więc z pewnością nie dał się nabrać na królewską moralistykę oraz królewską gadaninę o jakieś "naszej polityce”, czyli wspólnej polityce króla i przywódców powstania; taka polityka nigdy oczywiście nie istniała. Z biletu wynikało też w sposób oczywisty, że król; wskazując na Kazimierza Konopkę, człowieka Kołłątaja, jako tego, kto animuje lud do stawiania szubienic, wskazuje w istocie nie na Konopkę, ale właśnie na niego, na Kołłątaja; i mówi mu, że to właśnie on będzie odpowiadał za wieszanie; jeśli tylko do niego dojdzie. Tego Kołłątaj także nie mógł nie dostrzec; nie mógł nie dostrzec, że jest (użyjmy tu znów tego nieładnego słowa) wrabiany. Za biletem widać było króla, który, krzywo uśmiechnięty, przygląda się przez swoją słynną lornetkę polskiemu Robespierre’owi, Kołłątajowi, i polskiemu Saint-Juste’owi, Konopce, i zwracając się do Robespierre’a mówi coś takiego:; No i widzisz, mój księżulu, już wieszają i to ty za to odpowiadasz; to teraz coś z tym zrób, jakoś się z tego wywiń; ale już się nie wywiniesz!; Kołłątaj, zrozumiawszy, że jest wrabiany; wskazywał na to również oczywisty fakt, że bilet był skierowany do niewłaściwego adresata; król powinien zwrócić się ze swoją prośbą o przerwanie "szkodliwej imprezy” do kogoś, kto miał w Warszawie rzeczywistą władzę policyjną: albo do prezydenta miasta, Wyssogoty Zakrzewskiego, albo do kierownika Wydziału Bezpieczeństwa Rady Najwyższej Narodowej, Michała Kochanowskiego; Kołłątaj, zrozumiawszy więc, co się dzieje, próbował jakoś się wywinąć. Bilet królewski odesłał Kochanowskiemu, polecając mu, żeby skomunikował się z Wyssogotą Zakrzewskim i wspólnie z nim zaprowadził porządek na ulicach; i to było posunięcie niewątpliwie rozsądne, choć nieco spóźnione; do króla wysłał zaś bilet, w którym znalazły się słynne potem słowa "Lud ten dobry jest” oraz zapewnienie, że żadnego wieszania nie będzie. Ten bilet to było posunięcie (jeśli spojrzeć na to z jakiegoś politycznego punktu widzenia) nierozsądne wieszania (i Kołłątaj późną nocą z 27 na 28 czerwca powinien był to wiedzieć) nie można już było uniknąć, a król dostawał do ręki dowód, że ten, co przysłał mu bilet z zapewnieniem o dobroci ludu, sprzyjał wieszającym, nawet ich osłaniał, nawet ich chwalił; a więc chciał wieszania. Może Kołłątaj rzeczywiście uważał, że Kochanowski z Zakrzewskim są wystarczająco zdeterminowani i że przekonają ludzi z pochodniami, aby zrezygnowali z wieszania, zabrali swoje drabiny oraz topory i rozeszli się do swoich domów; nie wiem, jak to było, ale świadczyłoby to; takie przekonanie Kołłątaja; o dziwnej naiwności, a z całą pewnością nie był to człowiek naiwny. Bilet Kołłątaja do króla, ten ze słowami "Lud ten dobry jest”, brzmiał w całości tak. “Patrzałem ja na zgromadzony przed domem moim lud, który szukał Kochanowskiego, w Wydziale Bezpieczeństwa zasiadającego, i poszedł on z nimi i pewnie im wyperswadował ten zamysł. Wasza Kr. Mość bądź spokojnym. Lud ten dobry jest, obraża go przewłoka i opieszałość sądu, wszakże ufam, że sądowi z rąk władzy nie wydrze; zaspokoi się przełożeniami Kochanowskiego, a nade wszystko prezydenta od siebie ukochanego.

Zaświadczam winne uszanowanie Waszej Królewskiej Mości; Ksiądz Kołłątaj”. Jak widać, Kołłątaj znów zachowywał się lekceważąco wobec króla (lekceważącym gestem oddalał jego obawy), ale przyznawał się też w tym bilecie, że dobry lud zgromadził się tej nocy przed jego domem; a więc właśnie jego, Kołłątaja, uważał za swojego przywódcę. To też chyba nie było (z punktu widzenia przyszłych interesów Kołłątaja) bardzo zręczne. Przez całą resztę życia; do roku 1812, kiedy umarł; Kołłątaj próbował zrozumieć, jaki był powód czerwcowego wieszania, dlaczego do niego doszło i kto był za nie odpowiedzialny. Gdyby to wiedział, mógłby jakoś zasłonić się przed oskarżeniami, które go ścigały i które mówiły, że to właśnie on, wysyłając na miasto Konopkę czy jakichś innych swoich agentów, spowodował wieszanie, a w dodatku spowodował je całkowicie rozmyślnie, mając w głowie swój straszliwy cel, czyli wprowadzenie w Warszawie czegoś w rodzaju Wielkiego Terroru. W tym, że oskarżenia takie padały ze strony króla i jego stronników; znajdujemy je w broszurze Obrona Stanisława Augusta, którą podpisał szambelan królewski Mikołaj Wolski, ale która była poprawiana i zapewne częściowo napisana przez króla; w tym nie było więc wreszcie nic dziwnego, bo właśnie czegoś takiego należało oczekiwać; że król tłem swoich szlachetnych postępków zechce uczynić nikczemne postępki polskiego Robespierre’a. Nie może też dziwić, że Kołłątaja oskarżali później ludzie, którzy byli mu jawnie wrodzy; jak Antoni Trębicki, który podobno, w listopadzie 1794 roku (sprawa ta nie została nigdy wyjaśniona do końca), zadenuncjował go i wydał w ręce Austriaków.

"W tym to skupieniu codziennym pospólstwa; pisał Trębicki (mowa tu o pracach przy umacnianiu warszawskich fortyfikacji); upatrzyła ambicja Kołłątaja, zmierzająca do absolutnej tyranii, sposobność wykonania szkaradnego swego zamiaru, by na krwi i stryczku panowanie swoje ugruntował. Otwarcie i sumiennie nie komu innemu, jak Kołłątajowi przypisuję i przypisywali wszyscy tę zbrodnię. … [Kołłątajowi] krwi byle jakiej trzeba było, ażeby zafundować terroryzm. … Tyle to przyczyn, dla chciwego tyranii tak ważnych i koniecznych, poprowadziło Kołłątaja i jego stronników do podburzenia steku pospólstwa, aby sam sobie niby to sprawiedliwość uczynił”. Dalej u Trębickiego jest mowa o tym, co wyprawiał w nocy z 27 na 28 czerwca zuchwały młokos” Kazimierz Konopka, "poufały domownik ? sekretarz Kołłątaja”, który; podżegając motłoch do wieszania; poił wódką wyrobników i flisaków "po szynkach na Szulcu Tamce i wzdłuż Wisły”. Gdyby, jak powiadam, Kołłątaja oskarżali wtedy tylko ludzie w rodzaju Trębickiego czy Wolskiego, to nie byłoby w tym nic dziwnego; ale przekonanie że to właśnie on spowodował czerwcowe wieszanie, rozpowszechniło się wówczas także i wśród tych, którzy byli, lub przynajmniej powinni być, jego sprzymierzeńcami. Właściwie wszyscy byli przekonani, że Kołłątaj ma krew na rękach. Ksiądz Kitowicz, który, jeśli chodzi o ocenę Stanisława Augusta, z pewnością zgadzał się w pełni z ekspodkanclerzym (król to był, według Kitowicza, "śmierdziuch bezwstydny”^ w sprawie przyczyn czerwcowego wieszania był akurat tego samego zdania, co Stanisław August, to znaczy uważał, że wywołał je Kołłątaj. "Dnia 28 czerwca w nocy; czytamy w Historii polskiej; rozhukane pospólstwo zrobiło bunt pod przywodem niejakiego Konopki, rękopisarza księdza Kołłątaja, podkanclerzego, z jego namowy …. Kołłątaj potrafił się wywikłać z tego zarzutu”. Trzeba powiedzieć, że Kołłątaj, próbując potem dojść, jaka mogła być prawdziwa przyczyna tego, co wydarzyło się 28 czerwca, nie wykazał się szczególną pomysłowością; nawet chyba nie wykazał się szczególną inteligencją. Choć był to przecież człowiek wielkiej inteligencji. W roku 1808 ekspodkanclerzy wydał niewielką książkę pod tytułem Uwagi nad teraźniejszym położeniem tej części ziemi polskiej, którą od czasu traktatu tylżyckiego zaczęto zwać Księstwem Warszawskim. Książka (mówi to wiele o ówczesnej sytuacji autora) ukazała się anonimowo, a choć została wydana w Warszawie, na karcie tytułowej, jako miejsce wydania, podany był Lipsk. Uwagi nad teraźniejszym położeniem miały, między rokiem 1808 a 1810, trzy wydania (wszystkie niby to w Lipsku), musiało więc być w nich coś takiego, co zaciekawiło czytelników. Tym czymś była przenikliwa analiza sytuacji Polaków, których cesarz Francuzów obdarował dziwnym tworem państwowym; Księstwem Warszawskim. Kołłątaj zdawał sobie bardzo dobrze sprawę z tego, że Księstwo jest czymś okropnym, bowiem taki skrawek ziemi nie może Polakom wystarczyć, ale będąc czymś okropnym, jest zarazem czymś dla Polaków błogosławionym, bowiem to, że mogą oni znów żyć w swoim państwie (państewku), przywraca nadzieję i to w kwestii najważniejszej; że naród będzie istniał i będzie miał gdzie istnieć. "Okażmy wprzód na tej małej części ziemi, że jesteśmy godni być wielkim narodem; starajmy się na to zasłużyć: a dopiero będzie nam wolno dociekać celów Wielkiego tego Człowieka i sądzić o jego całym dziele. Nie my sami jesteśmy, do których rozciąga się jego troskliwość: dobro całej Europy dziś na nim zależy; czekajmy więc z cierpliwością naszej kolei”.

Wielki Człowiek to oczywiście Napoleon. W Uwagach nad teraźniejszym położeniem występuje on też jako "Wielki Narodów Prawodawca”, "Zbawiciel Francji” i "Wskrzesiciel Polski”. Kiedy Kołłątaj uznał Napoleona za człowieka, który wskrzesił Polskę (“wskrzeszenie jej [Polski] imienia winni jesteśmy mądrości Napoleona i dzielności jego oręża”), a wcześniej zbawił Francję, stanęły przed nim dwa trudne pytania, dotyczące przeszłości. Pierwsze brzmiało tak: jeśli Napoleon zbawił Francję, to co sądzić o rewolucji francuskiej? Drugie wynikało logicznie z tego pierwszego; osądzenie rewolucji francuskiej musiało pociągnąć za sobą osądzenie rewolucji polskiej. Z pierwszym problemem Kołłątaj dał sobie radę znakomicie. Rewolucję francuską uznał w roku 1808 za wielkie, ale konieczne zło, z którego narodziło się wielkie dobro. Tym wielkim dobrem był Wielki Napoleon. "Było to; mówią Uwagi o rewolucji francuskiej; zło konieczne, z którego tak wielkie dobro wyniknąć miało”. Dobro, które przyniósł ze sobą Napoleon (czy którym był Napoleon), polegało na tym, że cesarz Francuzów zaprowadził porządek; Napoleon "uleczywszy niebezpieczne konwulsje swego narodu, odmienił razem dawną Europy postać”. Rewolucja to zatem tyle, co “niebezpieczne konwulsje”. Sąd godny uwagi; zważywszy, że to był sąd polskiego Robespierre’a (co prawda Robespierre’a w sutannie). Czym były te "niebezpieczne konwulsje”, Kołłątaj dopowiedział zresztą do końca, i właśnie tak, jak moglibyśmy się spodziewać. "Niebezpieczne konwulsje” to anarchia i właśnie tej to anarchii położył kres Wielki Napoleon. "Zbawiciel Francji”; jak dowiadujemy się z Uwag był człowiekiem, który zniweczył nadzieje na "powrócenia tego wielkiego ludu do anarchii”. Jeśli rewolucja francuska była niebezpiecznymi konwulsjami oraz anarchią, to czym była polska insurekcja? Z tą sprawą Kołłątaj miał większe kłopoty, bo wreszcie chodziło tu o jego własną przeszłość. Z kilku fragmentów, które poświęcone są w Uwagach nad teraźniejszym położeniem insurekcji roku 1794, najciekawszy jest ten, który mówi o wydarzeniach 28 czerwca. "W całej tej rewolucji trafiły się dwa smutne przypadki tumultu ludu, które z tej jedynie przyczyny zrobiły zaburzenie, że nie chciano sądzić przestępnych lub o przestępstwo podejrzanych. Te dwa przypadki mogły być przytłumione i nie dopuszczone, gdyby kommendant Warszawy był w dobrym porozumieniu z Prezydentem miasta; nienawiść między tymi dwiema osobami i ich niezgrabność były jedynie przyczyną, że złym skutkom zawczasu nie zaradzono; wszelako wyznaczony był sąd na buntowników, który ich ukarał”. Wieszanie czerwcowe spowodowali więc, według Kołłątaja, ci i tylko ci, którzy do niego dopuścili; wprzód ci, którzy nie osądzili w porę "przestępnych”, a potem ci, którzy powinni działać sprawnie, a działali niezgrabnie. Czyli prezydent Wyssogota Zakrzewski oraz ówczesny komendant garnizonu warszawskiego, generał Józef Orłowski. Taka ocena powodów, które wywołały wieszanie, była zgodna z ogólną oceną insurekcji, sformułowaną w Uwagach. Kołłątaj uznał po prostu, że nie była to rewolucja; a w każdym razie nie było to coś takiego, co mogłoby przypominać rewolucję francuską, ponieważ w Polsce nie było wówczas nikogo, kto chciałby wprowadzić Wielki Terror; nie było żadnych naśladowców Robespierre’a i jego metody. "Kto się dobrze rozpatrzy w historii owego czasu, przekona się: że w Polsce nie tylko nie było nigdy zawiązanego i rozszerzonego jakóbinizmu; ale nawet w czasie tak smutnym i niebezpiecznym umiano mu zapobiec”. W taki to sposób (stając się bonapartystą) polski Robespierre w sutannie wyrzekł się swojej przeszłości. Mniej więcej w tym samym czasie, w którym ukazały się Uwagi nad teraźniejszym położeniem, Kołłątaj dostał do rąk (prawdopodobnie nieznany mu do tej pory) list, który Stanisław August 15 grudnia 1794 roku (już po wejściu do Warszawy wojsk rosyjskich) napisał do Mikołaja Wolskiego. List ten znalazł się później w papierach pozostałych po zmarłym w 1808 roku biskupie Janie Chrzcicielu Albertrandim i właśnie stamtąd wydobyto go dla Kołłątaja. Król oskarżał w nim swojego byłego podkanclerzego, że chciał go trzykrotnie zgładzić: wprzód 9 maja, potem 28 czerwca, a potem, gdy i wówczas mu się to nie udało, jeszcze w listopadzie; "dzień do tego miał być wybrany w Novembrze”. W ten sposób znów przypomniane zostało to straszne oskarżenie; że to on, Kołłątaj, spowodował to, co wydarzyło się 9 maja i 28 czerwca. Podkanclerzy, przeczytawszy list króla, napisał odpowiedź zatytułowaną "Krótkie objaśnienie dla lepszego zrozumienia listu pana Wolskiego pisanego do Stanisława Augusta 9/Xbris 1794 i odpowiedzi, którą mu dał król pod datą 15 tegoż miesiąca". W jednym z fragmentów tej odpowiedzi (prawdopodobnie była ona wówczas rozpowszechniana w Warszawie, ale w całości nie została nigdy opublikowana) wrócił do wydarzeń 28 czerwca.

"Pozwoliwszy atoli; pisał; na jakikolwiek powód do tego buntu, chcąc o niego oskarżać, kogo się podoba, trudno zaprzeczyć, że można mu było zapobiec, bo zebranej hałastry było niewiele. Mała liczba hałastry szalała, podpojona i nastrojona przez kogoś, a nikt jej żadnego nie dał oporu, choć na to dość było kilkadziesiąt żołnierzy z bagnetami lub bronią nabitą”. Wieszała zatem hałastra, którą ktoś; jakiś jej tajemniczy herszt; podpoił i nastroił. Coś takiego oczywiście z myślą o Kołłątaju lub o jego sekretarzu Konopce; mógłby napisać (choćby w swoim liście do Wolskiego) Stanisław August, mógłby to też napisać Józef Wybicki. Czy nawet jakiś najstraszniejszy wróg Kołłątaja, ktoś w rodzaju Trębickiego. Ciekawe, czy Kołłątaj, twierdząc w roku 1808, że wieszała "nastrojona przez kogoś hałastra”, pamiętał o tym bilecie sprzed czternastu lat, który napisał do króla w nocy z 27 na 28 czerwca, i o tym zdaniu, które było w bilecie: "Lud ten dobry jest”. W Krótkim objaśnieniu dla lepszego zrozumienia godna uwagi jest też myśl o tych kilkudziesięciu żołnierzach, których trzeba było wysłać (ktoś powinien był wysłać), żeby 28 czerwca stłumić bunt i zaprowadzić w Warszawie porządek. Żołnierze "z bagnetami lub bronią nabitą”; to było właśnie to, co według bonapartystów (wszystkich epok) było najlepszym sposobem na rozprawienie się z dobrym ludem lub z pijaną hałastrą. Na tym kończą się duchowe przygody polskiego Robespierre’a (w sutannie).

Rozdział "HISTORIA JAKO WYOBRAŻENIE"

Czym zajmuje się nauka o historii? Najogólniej można powiedzieć, że nauka taka zajmuje się faktami, które miały miejsce w przeszłości. Ktoś mógłby też powiedzieć, że nauka o historii zajmuje się nie tylko faktami, lecz także różnymi wydarzeniami, różnymi ideami, wreszcie różnymi przedmiotami, które istniały w przeszłości. Wydarzenia, idee, przedmioty można jednak (z pewną biedą) nazwać; mówiąc najogólniej i chcąc osiągnąć wysoki, możliwie najwyższy stopień uogólnienia; faktami. Uznajmy więc (zaraz zobaczymy, do czego to nas doprowadzi), że przedmiotem nauk historycznych są fakty; takie, które zaistniały w przeszłości. Zdobycie ambasady rosyjskiej przy ulicy Miodowej 18 kwietnia 1794 roku to fakt; wydarzenie, które faktycznie miało miejsce i które można, ze względu na jego faktyczność, badać i oceniać; i tylko człowiek chory umysłowo mógłby twierdzić, że wydarzenie to faktycznie się nie odbyło i do zdobycia ambasady nigdy nie doszło. Ktoś, kto uprawia nauki historyczne, kto jest zawodowym historykiem, fachowym badaczem jakiegoś kawałka przeszłości pisze na ten temat książki, a potem, przedstawiając te książki do oceny swoim starszym kolegom, uzyskuje na tej podstawie kolejne stopnie naukowe; ktoś taki jest zatem badaczem faktów, fachowcem od faktów, który zajmuje się zawodowo ujawnianiem faktów oraz stwierdzaniem ich (minionego lub aktualnego) istnienia.

Taki fachowiec, fachowy historyk, stwierdziwszy istnienie wielu faktów, ujawniwszy, że fakty te istniały w przeszłości, musi je potem (chcąc skonstruować z nich pewną całość) jakoś uporządkować, ułożyć je w jakimś porządku. Sprawa porządkowania oraz całości jest niezwykle zawiła; każdy porządek, wedle którego historyk układa fakty, istnieje prawdopodobnie tylko w jego głowie; każda całość, układanka, która powstaje wskutek układania faktów, też może być uznana (jeśli tylko ktoś, jakiś umysł krytyczny, na coś takiego się odważy) za całkowicie fikcyjny twór, bytujący jedynie w głowie układającego. Istnieją też w tej kwestii, jak wiadomo, również zupełnie inne, przeciwne opinie, wedle których całość i porządek można zaliczyć do sfery faktów; także i taka operacja wymaga, co jest oczywiste, nie byle jakiej odwagi. Biorąc pod uwagę wysoki stopień skomplikowania problematyki porządku i całości, lepiej będzie tutaj sprawy te, przynajmniej na razie, pominąć; żeby nie komplikowały nam prostej i oczywistej problematyki faktyczności faktów historycznych. Trzymajmy się zatem faktów; przeszłość składa się z faktów i fachowi historycy zajmują się faktami, na tym właśnie polega ich fachowość; że wiedzą, jak się z nimi obchodzić; jak je ujawniać (wydobywać z przeszłości) i jak stwierdzać ich faktyczność. Ogólniej już nie da się powiedzieć; jest to powiedziane najogólniej jak się da, w sposób najogólniejszy. Czy decydując się na takie ogólne, nawet najogólniejsze ujęcie na przyjęcie, że przeszłość składa się z faktów, które wydarzyły się w przeszłości, i że powołaniem nauk historycznych jest zajmowanie się właśnie czymś takim, takimi faktami, które faktycznie się wydarzyły; nie popełniliśmy jednak jakiegoś błędu? Oj chyba tak; gdzieś musieliśmy popełnić jakiś błąd. Co bowiem zrobimy; jeśli tak właśnie sformułujemy przedmiot nauki o historii; z dwoma kaftanami (lub kaftanikami), w których 9 maja został powieszony przed Ratuszem na Rynku Miasta Starej Warszawy (na tej z trzech szubienic, która stała najbliżej południowej pierzei Rynku i nieopodal wylotu Zapiecka) marszałek Rady Nieustającej Józef Ankwicz? Szubienica dobrze widoczna z Zapiecka jest faktem niewątpliwym. Faktyczna jest też drabina oparta o poprzeczną belkę szubienicy, faktyczny jest nawet kapelusz, którym Ankwicz, idąc przez Rynek, kłaniał się ludowi, faktyczne są szelki, na których kat podciągnął go na wysokość 7 metrów.

Ta wysokość również jest faktyczna. Z dwoma kaftanami lub kaftanikami jest inaczej; ich faktyczność (gdyby ktoś chciał się przy niej upierać) jest bardzo łatwa do zakwestionowania. Jan Kiliński (w Drugim pamiętniku) twierdził, że kaftan, który marszałek Ankwicz zdjął pod szubienicą, był z materii atłasowej, materia była zaś w kolorze karmazynowym. "Spodnie czarne podciągnął do góry, a kaftan karmazynowy atłasowy pociągnął na dół”. Z trzeciego tomu dzieła Józefa Ignacego Kraszewskiego Polska w czasie trzech rozbiorów dowiadujemy się natomiast (Kraszewski, opisując wydarzenia, które miały miejsce 9 maja, korzystał z jakiejś relacji, której autora nie wymienił i której nie udało mi się odszukać), że Ankwicz miał na sobie nie kaftan, lecz kaftanik, i że ten kaftanik był pikowany i zielony. "Pod szubienicę szedł w zielonym pikowanym kaftaniku”. Jest oczywiste, że tych dwóch kaftanów pogodzić się nie da; kaftan karmazynowy mógł być pikowany i mógł nawet być kaftanikiem, ale w żaden sposób nie mógł być zielony; kaftanik zielony mógł zaś być atłasowy i mógł być kaftanem, ale w żaden sposób nie mógł być karmazynowy. Co historyk, który zajmuje się faktami (tym, co faktycznie zaistniało), może zrobić z takimi dwoma kaftanami?

Od razu widać, że nic nie może zrobić; może tylko uznać (i musi uznać) faktyczne istnienie obu kaftanów. Inne możliwości są bowiem takie. Jeśli wybierze jeden z kaftanów i uzna (na przykład), że Ankwicz miał na sobie kaftan zielony pikowany, to nie będzie miał do tego żadnych podstaw. Jeśli uzna, że Ankwicz nie miał na sobie żadnego kaftana, również podejmie decyzję bezpodstawną.

Jeśli zaś uzna, że ta różnica; zielony czy karmazynowy; jest nieistotna, ponieważ kaftan czy tym bardziej kaftanik (w dodatku wisielca) nie jest ważną sprawą, to usłyszy pytanie: a co byłoby, gdyby tu chodziło nie o dwa kaftaniki, lecz o dziesięć baterii sześciofuntowych armat w czasie bitwy pod Maciejowicami?

Sprawa kaftaników Ankwicza skomplikuje się jeszcze bardziej (i musi się skomplikować), kiedy do dwóch kaftaników dorzucimy trzeci. Jeśli bowiem przyjmiemy (co oczywiście należy uczynić; to się od razu narzuca), że jeden z autorów relacji o wieszaniu (Kiliński lub autor nieznany) nie pamiętał, jaki kaftan Ankwicz miał na sobie, i wobec tego ten kaftan (karmazynowy lub zielony) błędnie lub na wpół błędnie sobie wyobraził, to równie dobrze (i z równą dozą prawdopodobieństwa) możemy też przyjąć, że dotyczy to obu relacji; obaj autorzy zapomnieli, jaki to był kaftan i wobec tego oba kaftany, karmazynowy i zielony, są wyobrażone; Ankwicz miał zaś na sobie jeszcze jakiś inny kaftan. Jaki; to bardzo łatwo sobie wyobrazić i już to robię, już wyobraźnia moja zaczyna pracować. Kaftan był żółty, atłasowy z wierzchu, gładki, a podszewkę miał też żółtą, ale w drobne kwiatki, kitajkową. Czy mam mówić dalej; jakie miał guziczki i jakie pętelki? I oto w ten sposób przedmiotem badania historycznego; jeśli poważnie zajmiemy się problemem kaftanów-kaftaników Ankwicza (temat dobry jak każdy inny; jak temat sześciofuntowych armat pod Maciejowicami) uczynimy wyobrażenie. Nie fakt, nie stan faktyczny, lecz wyobrażenie; to, co wyobrażamy sobie, patrząc w przeszłość i rozmyślając o przeszłości. Historia; i wynika to, inaczej ująć tego chyba się nie da, z jakichś naszych rdzennych skłonności, genetycznych uwarunkowań; jest bowiem przedmiotem wyobrażeń. I kto spojrzy w głąb swojej głowy; swojego umysłu; znajdzie tam swoje wyobrażenia na temat przeszłości. Przeróżne; wyobrażenia mądre i głupie, wyobrażenia wyobrażone oraz wyobrażenia faktyczne (lub na wpół faktyczne, ćwierćfaktyczne).

Trochę podobnie jak z kaftanami jest też z tym kapeluszem, którym Ankwicz kłaniał się ludowi. O kapeluszu wiadomo (z jedynej relacji, która go wymienia) tylko tyle, że był kapeluszem i że Ankwicz, gdy szedł przez Rynek, kłaniając się, zdejmował go i wkładał. Ale każdy, kto nie jest idiotą i kto przeczyta takie zdanie, w którym jest mowa o kłanianiu się kapeluszem, zaraz sobie coś (i słusznie) wyobraża; kapelusz w stylu lat osiemdziesiątych lub kapelusz w stylu lat dziewięćdziesiątych, kapelusz trójgraniasty lub tylko dwurożny, kapelusz z piórkiem lub bez piórka, lub z piórem łabędzim, kapelusz z wstążką lub bez wstążki, z kokardą lub bez kokardy, a jeśli ktoś chce, z taśmą i z pętelką. Mamy więc; natychmiast, gdy tylko zobaczymy Ankwicza z kapeluszem w pobliżu szubienicy; mnogość kapeluszy kryjących się pod jednym kapeluszem, zakrytych tym jednym. I to wszystko w sposób oczywisty należy do historii, a więc może należeć do nauki i być jej przedmiotem: piórko, takie lub owakie, łabędzie lub gęsie, pętelka, wstążka, kapelusz trójrożny lub tylko dwurożny. A trzeba jeszcze wziąć pod uwagę, że relacja, o której tu mowa (Karola Wojdy), wspomina o Ankwiczu, który kłania się wchodząc do Ratusza lub przechodząc przez Rynek, bardzo prawdopodobne wydaje się zaś, a mnie wydaje się to niemal pewne (widzę to wyraźnie), że Ankwicz kłaniał się ludowi Warszawy także i później, kiedy wchodził na drabinę. A zakończywszy ukłony, rzucił swój piękny kapelusz z postrzępionym piórkiem w tłum, jak najdalej; z myślą, że jego kapelusz jeszcze komuś się przyda, ktoś go będzie nosił. Kapelusz, wielkim łukiem, poszybował w kierunku Zapiecka i ulicy Piwnej. Czy dalsze losy tego kapelusza, który został rzucony w tłum, przeszły do historii i do nauk o niej? Zawodowy, fachowy pracownik Instytutu Historii Polskiej Akademii Nauk, powie, że nie, że w żadnym wypadku nie należą, należeć nie mogą, ponieważ na temat dalszych losów kapelusza nic nie wiadomo. A czego nie wiadomo, tego nie było. Ejże! To przecież było, zaistniało (ten lot kapelusza ponad tłumem), i dalej istniało jedynie jako ewentualność, jedna z możliwości. TO teoretycznie, nie na pewno, jeśli mogło się zdarzyć to się zdarzyło; i czy można to wyrzucić z historii? I czy można usunąć; takie hipotetyczne zaistnienie? Hipotetyczny lot kapelusza, (z hipotetyczną żółtą kitajkową podszewką), hipotetyczna pętelka; to wszystko istnieje, choć ma tylko półistnienia, nawet ćwierć istnienia. Zgoda, trochę nie istnieje. Trochę jest faktyczne, trochę wymyślone. Trochę trzeba się przyłożyć, żeby to sobie wyobrazić, ten triumfalny lot kapelusza, który wyrzuca do góry Ankwicz.

To jest właśnie to, z czego składa się historia, to są te ułamki, te kawałki, z których można ją sobie ułożyć.

Rozdział "28 CZERWCA; OŚMIU POWIESZONYCH NA DZIESIĘCIU SZUBIENICACH"

Jeśli 28 czerwca było ośmiu powieszonych, a powieszono ich, o czym była już mowa, na dziesięciu szubienicach, jeśli więc ośmiu powieszono na dziesięciu szubienicach, to dwie szubienice pozostały puste, nie powieszono na nich nikogo. Przez cały dzień szubienice te (jeśli można wyobrazić je sobie jako żywe osoby) oczekiwały, że ktoś się do nich zbliży i zechce skorzystać z ich uprzejmości. W grę, jak łatwo zauważyć, wchodzą tu jeszcze dwie możliwości. Mówię tu o pewnych możliwościach, co wynika z tego, że relacje opowiadające o wypadkach, które miały miejsce dnia 28 czerwca, są niejasne, powikłane i szczątkowe; na ich podstawie (nawet starannie je analizując) nie sposób uzyskać całkowitej pewności, w jaki sposób przebiegały wydarzenia. W grę wchodzą zatem, jak od razu widać, jeszcze dwie możliwości.

Pierwsza, bardzo prawdopodobna, jest taka. Niektóre szubienice; powiedzmy, że dwie lub trzy; mogły być wykorzystane kilkakrotnie, dwa lub nawet trzy razy. W tym wypadku szubienic, z których nie skorzystano, byłoby znacznie więcej takich szubienic, które postawiono trochę na wszelki wypadek (w porannym furorze wieszania, który ogarnął wieszających) i które później okazały się niepotrzebne, mogło być nawet pięć czy sześć. Spróbuję ustalić, czy tak właśnie mogło być.

Druga możliwość, też dość prawdopodobna, byłaby zaś taka. Znamy nazwiska ośmiu powieszonych, co nie musi jeszcze znaczyć, że powieszonych było właśnie ośmiu.

Mogło ich być ośmiu, ale mogło ich być kilkunastu, czy nawet dwudziestu kilku.

Wśród powieszonych mogli się bowiem znaleźć (jak pokazuje wypadek instygatora Majewskiego) zupełnie przypadkowi przechodnie, którzy, zatrzymawszy się w pobliżu szubienic, przyglądali się wieszaniu i z jakiegoś powodu nie spodobali się wieszającym; nie spodobali się do tego stopnia, że zostali powieszeni.

Mogło też być i tak, że o takich dodatkowych czy nadliczbowych powieszonych nikt się potem nie upomniał, a ich późniejszej nieobecności nikt nie zauważył; i wobec tego zostali oni pominięci w relacjach. W tym wypadku trzeba by dopuścić nawet i takie przypuszczenie, że z dziesięciu warszawskich szubienic zostały tego dnia użyte wszystkie; może nawet każda kilkakrotnie. Wcale nie jest to niemożliwe, bowiem relacje, jak powiedziałem, są szczątkowe i 28 czerwca mogły mieć miejsce także takie wydarzenia, których nikt nie zapamiętał i nie opisał.

Trzeba tu wziąć pod uwagę także to, że później, kiedy zaczęły się represje i zabrano się do wieszania tych, którzy wieszali, nikt nie przechwalał się i nie opowiadał, że kogoś powiesił; ci, których postawiono w stan oskarżenia, raczej zaprzeczali, że brali udział w tym procederze. Jeśli chodzi o tę drugą możliwość, to widać też od razu, że po 212 latach, które upłynęły od roku 1794, niczego nie da się w tej kwestii ustalić. Jeśli powieszono wówczas kogoś, kto nie został (jeśli można to tak ująć) dostrzeżony i gdzieś się zapodział, to nie ma żadnej nadziei, żebyśmy teraz zdołali go odnaleźć; stwierdzić, że gdzieś wisiał. Zobaczmy teraz, co mówią ówczesne i późniejsze relacje. Trzeba tu jeszcze dodać, że wśród ośmiu znanych wypadków, które miały miejsce 28 czerwca na ulicach Warszawy, są takie, które są znane całkiem dobrze, takie, które są znane jako tako, oraz takie, które są prawie nieznane; to znaczy, są znane tylko w tym sensie, że znane jest nazwisko powieszonego oraz miejsce, w którym go powieszono; ale już niemal nic więcej.

Ośmiu powieszonych to, w porządku (na razie) alfabetycznym: Karol Boscamp Lasopolski, trochę agent działającej w Warszawie rosyjskiej policji, a trochę agent kolejnych ambasadorów carycy, również agent Stanisława Augusta, czyli nie tylko zwykły rosyjski szpieg, ale także agent wyższej rangi, najlepiej znany zresztą nie ze swojego szpiegowania, lecz z tego, że przywiózł z Konstantynopola do Polski i sprzedał tutaj Zofię Glavani, zwaną piękną Greczynką lub piękną Bitynką; konsyliarz konfederacji targowickiej, książę Antoni Czetwertyński; pasierb tajnej żony króla, Elżbiety Grabowskiej, szambelan królewski hrabia Stefan Grabowski; instygator koronny (czyli ktoś w rodzaju prokuratora) Józef Majewski; biskup wileński Ignacy Massalski; agent rosyjskiej policji (może także agent rosyjskiej szpiegowskiej siatki, której warszawskim szefem był tajemniczy doktor Schwartz) Marceli Piętka; intendent policji, instygator koronny (i także zapewne agent siatki doktora Schwartza) Mateusz Roguski; zastępca radcy w Radzie Zastępczej Tymczasowej, adwokat warszawski (jak wtedy mówiono; patron) Michał Wulfers. To jest ta powieszona ósemka; ci, których powieszono tego dnia na pewno, bowiem ja jestem przekonany, że byli jeszcze inni powieszeni, tacy, których nasza historia ojczysta (kapryśna dama) wyrzuciła (z wiadomych jej powodów) ze swojej pamięci. Zaczynam od Pałacu Brtihla; to, co tam się wydarzyło, zostało (też z jakiegoś niejasnego powodu; ale tak właśnie bywa w historii) zapamiętane stosunkowo najlepiej. Zwracam tylko uwagę (twoją uwagę, moja śliczna młoda czytelniczko, która właśnie mnie czytasz; mam nadzieję, że z wypiekami na policzkach) na to, że mój porządek nie jest chronologiczny; wszystko wskazuje na to, że wydarzenia pod Pałacem Brtihla miały miejsce trochę później, niż wydarzenia na Rynku Miasta Starej Warszawy oraz te pod Świętą Anną.

Pałac Bruhla nosił wówczas kilka nazw; mówiono o Pałacu Bruhlowskim lub, częściej, Brylowskim, ale nazywano go też Pałacem Rzeczypospolitej (bowiem, podobnie jak Pałac Krasińskich, był własnością skarbu koronnego) albo Pałacem Stackelbergowskim (bowiem, w czasie swych rządów w Warszawie, przez niemal dwadzieścia lat, do roku 1792, rezydował w nim ten właśnie ambasador).

Pospólstwo (słowa tego, którego znaczenie spróbuję później opisać, używano wówczas, mówiąc o mieszkańcach Warszawy, którzy brali udział w wypadkach 9 maja i 28 czerwca, najczęściej, więc i ja będę go tu używał, choć nie ulega wątpliwości, że nie określa ono wystarczająco wyraźnie; i wieszających, i sprzyjających wieszaniu); pospólstwo, jakaś jego grupa o niedającej się ustalić liczebności, pojawiło się przed Pałacem Bruhlowskim dopiero koło godziny 11 przed południem, może nawet jakieś pół godziny później. Okoliczności zdobycia Pałacu; to znaczy usunięcia wartowników; nie są znane. Można przypuszczać, że wartownicy zrozumiawszy, co się dzieje i na co się zanosi, na widok pospólstwa po prostu uciekli, nie mając ochoty na zawiśnięcie w pierwszej kolejności.

Wartownicy byli bardzo liczni, mogło ich być przed Pałacem Bruhlowskim nawet kilkudziesięciu, bowiem Rada Najwyższa Narodowa (co wynika z produkowanych przez nią dokumentów) bardzo pilnie (choć całkowicie nieskutecznie) troszczyła się wówczas o bezpieczeństwo więźniów, szczególnie tych, których można by nazwać politycznymi. Jeśli chodzi o liczebność tych grup, które pojawiły się na ulicach Warszawy przed świtem czy nawet już późnym wieczorem poprzedniego dnia, to znaczy 27 czerwca, a potem wzięły udział w wieszaniu (prawdopodobnie przemieszczając się z miejsca na miejsca, spod jednej szubienicy pod drugą), to oceniano ją, tę liczebność, bardzo rozmaicie; relacje mówią o kilkuset wieszających, ale także o tysiącu, nawet o kilku tysiącach. "Pewną bowiem jest rzeczą; pisał Antoni Trębicki w swoim pamiętniku "O rewolucji roku 1794"; iż motłochu, który wieszał, nie było więcej nad trzy tysiące”. W efekcie walk, które toczyły się w okolicy ulicy Wierzbowej i Placu Saskiego 17 i 18 kwietnia, Pałac Bruhla był straszliwie zrujnowany i właściwie nie bardzo wiadomo, jak taka ruina mogła być w ogóle używana jako więzienie. Mówi o tym opis ówczesnej Warszawy, który pozostawił w swoich Pamiętnikach Jan Duklan Ochocki. "W większej części domów okna były powystrzeliwane, w murach szczerby i wyłomy lub głębokie znaki od kul działowych, niektóre ściany od kartaczów wyglądały jak twarze po świeżo przebytej ospie. Najstraszniej ucierpiał pałac Brylowski, przytykający do Saskiego: żadnego w nim okna, żadnych drzwi, żadnego meblu, wszystko potrzaskane, połamane, zniszczone, szczątki pogruchotane drogich naczyń porcelanowych, zwierciadeł, marmurów walały się po posadzkach”. Wśród tych porcelanowych skorup błąkali się w pokojach bez drzwi i okien; tak można by sobie to wyobrazić nieszczęśni więźniowie, płatni agenci petersburskiej carycy, oczekując (wiedzieli przecież, co ich czeka) na tych, którzy przyjdą ich powiesić.

Więźniowie, przynajmniej ci, których trzymano w Pałacu Bruhlowskim, nie byli (jak wynika z listu, w którym 4 maja prezydent Wyssogota Zakrzewski informował Kościuszkę o aresztowaniu biskupów Massalskiego i Skarszewskiego oraz hrabiego Moszyńskiego) zakuci w kajdany. "Straż tych, jako i dawniejszych więźniów dosyć ścisła utrzymuje się, że w więzieniach bez kajdan są bezpieczni”. Jest to okoliczność o tyle ważna, że wieszający nie musieli tracić czasu na rozkuwanie tych, których wieszali. Pierwszym, którego odnaleziono w pałacowych komnatach (lub piwnicach) i powleczono na szubienicę; przed bramą Pałacu Bruhlowskiego stała prawdopodobnie jedna szubienica; pierwszym kandydatem na szubienicę był więc, a właściwie miał być biskup chełmski Wojciech Skarszewski, późniejszy (od roku 1824) prymas Polski. Skarszewski zdołał się jednak uratować, co było niewątpliwie czymś w rodzaju cudu. Istnieją dwie wersje tego wydarzenia. Według jednej z nich, zapisanej przez generała Józefa Zajączka w jego Pamiętniku albo Historii rewolucji czyli powstania roku 1794, biskupa, gdy go "ciągniono na szubienicę”, uratował jakiś człowiek, jeden z tych, którzy przypatrywali się widowisku. "Jeden człowiek z tłumu ozwał się: «Nie wieszajcie tego pana, bo on był bardzo miłosierny». Słowo to wstrzymało popędliwość ludu, który go oddał w ręce sprawiedliwości. Sam Skarszewski opowiadał często później to zdarzenie i przypisywał ratunek swój jałmużnie, jaką był kiedyś obdarzył owego człowieka.

Obdarty szlachcic przyszedł do niego po wsparcie i on go opatrzył dukatem”.

Według drugiej wersji, która znajduje się w "Historii polskiej" księdza Kitowicza i wygląda na bardziej prawdopodobną (pospólstwo nie dałoby chyba wiary takiemu obdartemu szlachcicowi, powołującemu się na to, że kiedyś dostał jałmużnę), cud polegał na tym, że biskup chełmski w kieszeni spodni (lub szlafroka) miał drobne i zdołał wykupić się temu, który wlókł go na stracenie; lub może tym, którzy go wlekli. "Ocalał przecie w areszcie za marną dwuzłotówkę wetkniętą w rękę jednemu z tych oprawców, lokajowi, znać wiele w tej zgrai znaczącemu, który zawołał: «Ho!

Temu dajmy pokój, bo to dobry pan»”. Tak czy inaczej (czy Skarszewski uratował się za dukata czy za dwa złote polskie), jest to bardzo pouczająca informacja że życie w rewolucyjnej Warszawie kosztowało wówczas od dwóch srebrnych złotych (monety dwuzłotowe były srebrne) do jednego czerwonego złotego. Wykupując się wieszającym, biskup Skarszewski; przynajmniej według wersji księdza Kitowicza przyczynił się do uśmiercenia biskupa Massalskiego. Ów lokaj, który wziął dwa złote, miał bowiem krzyknąć, wskazując na drugiego z biskupów: "Ale tego szelmę prowadźmy …, co ludziom swoim służącym każe dawać po sto rózeg”. Można mieć pewne wątpliwości, czy tak właśnie było; choć barwna relacja Kitowicza jest w wielu miejscach zadziwiająco dokładna (wychodzi to na jaw, gdy się w nią wniknie i umieści na tle tego wszystkiego, co wiadomo o wydarzeniach tego dnia), biskup wileński, najbardziej znienawidzony ze wszystkich moskiewskich jurgieltników, najprawdopodobniej zostałby stracony nawet i wówczas, gdyby ów lokaj na niego nie wskazał. Powieszenie biskupa Ignacego Massalskiego przed pałacem Bruhlowskim jest najlepiej znanym wydarzeniem tego dnia. Znane są przede wszystkim nazwiska a nawet imiona tych, którzy dokonali egzekucji. Byli to Stefan Klonowski, nazywany w relacjach i dokumentach śledztwa wyrobnikiem albo skotopasem, czyli pastuchem, Lorenc (prawdopodobnie Laurenty) Burzyński, który był murarzem, oraz Tadeusz Dalgiert (występujący także jako Delgiert lub Dolgiert), również będący z zawodu murarzem. Dwóch murarzy i pastuch. Można przypuszczać, że w wieszaniu Massalskiego; choć relacje wyraźnie tego nie mówią; brał też udział podchorąży gwardii pieszej koronnej Józef Piotrowski. Jako jedyny spośród wieszających występował on w mundurze oraz jeździł na koniu, co pozwoliło mu przemieszczać się z miejsca na miejsce i brać udział w kilku, może nawet we wszystkich egzekucjach. Piotrowski raczej nie wieszał osobiście (nic w każdym razie na to nie wskazuje), można go sobie wyobrazić raczej jako kogoś takiego, kto; z konia; wydawał rozkazy i czuwał nad przebiegiem wydarzeń żeby wieszający (wreszcie prości ludzie) nie pogubili się i nie zrobili jakiegoś głupstwa. O podchorążym Piotrowskim pomówimy jeszcze później. Według opinii Stanisława Augusta, któryś z wieszających Massalskiego; z pewnością nie Piotrowski, może, jeśli to w ogóle prawda, raczej któryś z tych trzech wcześniej wymienionych; wziął za tę egzekucję pieniądze. Król nie był tego pewien, ale powoływał się na kogoś, kto go o tym poinformował. Mowa jest o tym w liście, w którym, 5 lipca, Stanisław August opowiadał księciu Józefowi Poniatowskiemu, co dzieje się w Warszawie po 28 czerwca, czyli o represjach wobec wieszających.

"Dicitur, że Konopka i Dębowski [Dembowski] sami się podali do aresztu, i że ten, który ręką swoją obwiesił biskupa wileńskiego, przyznał się, że mu dał cztery złote za to ktoś, którego on nie zna”. Massalskiego wyprowadził z Pałacu Bruhlowskiego skotopas Klonowski. Biskup nie chciał iść, bito go więc namawiając, żeby ruszał się żwawiej; pięściami po głowie. Pod Pałacem Brtihla nie było ani drabiny, ani sznurów, ale w pobliżu pojawił się jakiś chłopski wóz, który akurat przejeżdżał przez Plac Saski. Chłopu czy może jakiemuś furmanowi, który siedział na wozie, zabrano lejce i przerzucono je, podnosząc na pikach, przez poprzeczną belkę szubienicy. Po tychże pikach wszedł na szubienicę murarz Dalgiert, który zawiązał węzeł. Czy to on wziął za zaciągnięcie węzła cztery złote? Nie wiem. Biskupa wileńskiego posadzono pod szubienicą na stołku i podciągnięto na lejcach do góry. Była to może technika trochę podobna do tej, której użył Stefan Böhm, wieszając 9 maja na Rynku hetmana Ożarowskiego, nie jest jednak jasne, czy Massalskiego podciągano ze stołka czy razem ze stołkiem a potem stołek spod wieszanego, żeby dobrze zawisł, wyrzucono. Różnice w relacjach ograniczają się do rodzaju lejc, które zabrano przejeżdżającemu furmanowi. "Toż samo pospólstwo; pisał ksiądz Kitowicz; … książęcia Massalskiego, biskupa wileńskiego, powiesiło na licu konopnym, chłopu przejeżdżającemu porwanym”; w innych relacjach mamy lejce czy raczej, bowiem rzeczownika tego używano wtedy (chyba nawet wyłącznie) w liczbie pojedynczej, lejc rzemienny. Massalskiego powieszono, jak pisał saski charge d’affaires Johann Jakob Patz, "w południe”. Następnym więźniem, którego wyciągnięto z Pałacu Bruhlowskiego; prawdopodobnie zaraz po powieszeniu biskupa wileńskiego; był marszałek wielki koronny (z nadania Konfederacji Targowickiej) hrabia Fryderyk Moszyński. Marszałek, o czym oczywiście dobrze wtedy wiedziano, był dzieckiem z królewskiej rodziny; wnukiem Augusta II Mocnego i hrabiny Cosel.

Gdyby go powieszono, mogłoby to oznaczać, że polska rewolucja, podobnie jak francuska, nie będzie miała litości dla królów oraz ich potomków; następny w kolejności mógłby więc być Stanisław August lub ktoś z rodziny Poniatowskich (może jakaś dama). Jak mówi opowieść księdza Kitowicza, Moszyńskiego chciano powiesić na tej samej szubienicy, na której powieszono Massalskiego. Czy biskupa wileńskiego uprzednio odcięto, czy marszałek koronny miał zawisnąć obok niego, tego nie wiadomo. Tak czy inaczej, Moszyński, gdy znalazł się pod szubienicą, "bronił się i mocował z pospólstwem, ile miał sił w sobie, nie dopuszczając stryczka na szyję” i prawdopodobnie właśnie to uratowało mu życie. Dzięki tej szarpaninie pod szubienicą wieszanie odwlekło się bowiem o kilka minut, a do Pałacu Bruhlowskiego akurat zbliżała się w tym czasie kareta, w której jechał prezydent Wyssogota Zakrzewski. "Gdy go obalono; opowiadał Kitowicz; i leżącemu zakładano postronek, szczęściem osobliwszym przybył Zakrzewski, prezydent warszawski, a położywszy się na nim, wołał: «Mnie zabijcie, a niewinnego uwolnijcie». Ułagodził przecie tym sposobem rozjuszoną kupę”. Nieco inaczej tę piękną scenę przedstawiał w pierwszym tomie swoich Pamiętników o Polsce i Polakach Michał Kleofas Ogiński; według niego Wyssogota Zakrzewski upadł pod szubienicą na kolana i błagał o litość dla Moszyńskiego. "Przemawiał do ludu aż do wycieńczenia głosu; rzucił się na kolana, załamując ręce, aby błagać złoczyńców zaprzestania swego karygodnego działania, które okrywa hańbą naród polski i naraża los ojczyzny. Jego poświęcenie ocaliło kilku więźniów, uspokoiło lud i przywróciło spokojność publiczną”. Jeszcze inaczej opisywał potem to wydarzenie w Drugim pamiętniku Jan Kiliński, który twierdził, że był tam obecny i że marszałek koronny ocalał dzięki jego interwencji. "Nam dano znać do Rady, więc Zakrzewski wziął mnie do pojazdu z sobą i zaledwieśmy się przedarli przez tak wielki tłum ludzi, i gdyby nie ja, to nigdy by się Zakrzewski nie był docisnął. Ale mnie lud kochał i wszędzie mnie puszczał”. Jest to oczywiście bardzo prawdopodobne; choć przechwałki Kilińskiego w wielu miejscach czynią jego opowieść trochę mało wiarygodną. Żeby docenić piękno tej niezwykłej sceny, należy pamiętać, że Zakrzewski był od urodzenia ułomny (miał wielki garb, a właściwie dwa garby, z przodu i z tyłu) i mówił bardzo nieprzyjemnym, skrzeczącym (jak ujmował to Niemcewicz w Pamiętnikach czasów moich; kaczkowatym) głosem. Dopiero gdy się o tym wie, widać to wszystko dobrze; jak na jakimś image d’Epinal. Moszyński leży pod szubienicą ze stryczkiem na szyi, na nim leży garbaty Wyssogota i kaczkowatym głosem woła:; Mnie zabijcie!, a nad nimi kołysze się na konopnym lejcu Massalski; albo Wyssogota klęczy nad Moszyńskim i składając ręce, błaga wieszających o litość; nad Moszyńskim i Wyssogota, a pod Massalskim stoi zaś Kiliński i wznosi swoją szablę, grożąc nią pospólstwu.

Relacja z wydarzeń 28 czerwca, którą zamieściła (w numerze 20 z 1 lipca) "Gazeta Wolna Warszawska” Antoniego Lesznowolskiego, mówi, że interwencja prezydenta Warszawy pod Pałacem Bruhlowskim na ulicy Wierzbowej zakończyła wieszanie.

Wyssogota Zakrzewski; pisano tam; “udał się do więzienia w Pałacu Rzplitej Bruhlowskim zwanym, z którego więcej więźniów brać zamyślano, tam podniesiony od otaczających go obywateli, miał głos do ludu. … dokazał tyle, iż dalsze ludu kroki wstrzymał …. Na powrót częścią na rękach ludu niesiony, częścią w powozie od obywateli ciągnionym do domu wśród okrzyków i różnych przywiązania dowodów zaprowadzony został, a lud uspokojony powracając niezajęte szubienice powywracał. Ciała obwieszonych zdjęte, na cmentarzach pochowane zostały”.

Podobną opinię znajdujemy też w Drugim pamiętniku Kilińskiego: “zaraz za naszą [to znaczy Kilińskiego i Zakrzewskiego] perswazją ustało to wieszanie, co nas to niemało zdrowia naszego kosztowało, bośmy od wielkiego gadania ochrypli”. Nie jest to prawda; z Wierzbowej pospólstwo udało się bowiem w inne miejsce w celu dalszego wieszania.

Zabrało też ze sobą dwóch wyciągniętych z Pałacu Bruhlowskiego więźniów, adwokata Michała Wulfersa i księcia Antoniego Czetwertyńskiego.

Nim doszło do wieszania pod Pałacem Bruhlowskim, jakąś godzinę, może nawet półtorej godziny wcześniej, gdzieś koło godziny dziesiątej przed południem lub trochę przed dziesiątą, uzbrojone grupy pospólstwa pojawiły się na Rynku Miasta Starej Warszawy. Z Rynku do zbiegu ulic Boleść, Rybaki i Mostowej, czyli do Prochowni nad Wisłą; nazywanej wtedy także Wieżą Prochową; idzie się wolnym krokiem osiem, najwyżej dziesięć minut. Sprawdziłem to, robiąc taki właśnie spacer. Dziesięć minut to nie jest dużo, ale pospólstwo mogło, rezygnując z tego niepotrzebnego spaceru, znaleźć kogoś, kto nadawałby się do powieszenia; nawet wielu takich, którzy by się nadawali; znacznie bliżej. Wystarczyło zejść w tym celu do piwnic Ratusza, przed którym stały trzy szubienice, i dokonać wyboru spośród trzymanych tam więźniów. To zajęłoby nie szesnaście czy dwadzieścia (tam i z powrotem z Rynku na Mostową), ale kilka minut. Dlaczego w poszukiwaniu ofiar udano się na róg Mostowej i Rybaków, nie da się sensownie wytłumaczyć.

“Rozhukana tłuszcza; pisał w swoich Pamiętnikach Jan Duklan Ochocki dawniejsze swe pogróżki przywodząc do skutku, wpadła do Prochowni, w której część obwinionych siedziała, odbiła więzienie i wyprowadziła tych nieszczęśliwych”. Ze zdania tego można by wyciągnąć wniosek, że pod Prochownią (lub w Prochowni) użyto broni; jeśli "tłuszcza … odbiła więzienie”, to może starła się z broniącymi więźniów wartownikami z policji marszałkowskiej. Bliższe szczegóły tego wydarzenia; jeśli w ogóle doszło tam do czegoś takiego; nie są jednak znane. Więzienie w Prochowni było uważane za wyjątkowo ciężkie. Kto trafił na Rybaki, traktowany był jako kryminalista, a kryminalistów trzymano tam w piwnicach, wilgotnych i śmierdzących; śmierdziała zresztą cała okolica, bo ulica Boleść kończyła się (o tym już mówiliśmy) schodzącym do Wisły drewnianym pomostem, z którego wylewano do rzeki nieczystości, przywożone przez wozy asenizacyjne z warszawskich kloak. Gdy w połowie maja zjawili się na Rybakach delegaci, wyznaczeni przez Deputację Dozoru Więźniów dla skontrolowania panujących w więzieniu warunków, zobaczyli tam rzeczy straszne. Przedstawiając stan, w jakim znaleźli aresztowanych w Prochowni, pisali potem w swoim raporcie: "Widzieliśmy jednych głową o mur bijących, innych po ziemi czołgających się, innych z przeraźliwym głosem i płaczem wołających o sprawiedliwość”. Można przypuszczać, że 28 czerwca, kiedy pospólstwo zdobyło Wieżę Prochową, miały tam miejsce podobne sceny; to znaczy czołganie się po ziemi i bicie głową o mur. Z Prochowni wyprowadzono trzech lub czterech więźniów; Karola Boscampa, Marcelego Piętkę, Mateusza Roguskiego oraz, prawdopodobnie, Stefana Grabowskiego. Jeśli chodzi o tego ostatniego, to sprawa nie jest jasna, bowiem są relacje, z których mogłoby wynikać, że był on więziony nie przy ulicy Mostowej, lecz w jakimś innym miejscu; mogli go więc, trochę później, zabrać ze sobą ci, którzy byli pod Pałacem Bruhla i wzięli stamtąd Czetwertyńskiego i Wulfersa.

Droga Boscampa, Piętki i Roguskiego (a także, ewentualnie, Grabowskiego) z ulicy Mostowej na Rynek nie jest znana, bowiem żadna z relacji nie wspomina o tym szubienicznym pochodzie. Ale można przypuszczać, że musiało to być właśnie coś w rodzaju wielkiego i wesołego, także hałaśliwego, nawet wrzaskliwego pochodu; ze sztandarami, z biciem w bębny, z wrzaskami pijanych mężczyzn, ze szlochami kobiet i z płaczem niemowląt; coś w rodzaju tych paryskich pochodów, w których francuski plebs obnosił po ulicach zatknięte na pikach głowy ofiar Wielkiego Terroru. Jeden z takich pochodów opisany został przez Chateaubrianda w "Memoires d’outre-tombe".

"Usłyszeliśmy okrzyki: «Zamknijcie drzwi! Zamknijcie drzwi!». Grupa łachmaniarzy pojawiła się u wylotu ulicy; w środku unosiły się ponad nią dwie chorągwie, których z daleka dobrze nie widzieliśmy. Gdy były nieco bliżej, rozróżniliśmy dwie oszpecone głowy z rozpuszczonymi włosami, które ci ludzie, poprzednicy Marata, nieśli wbite na piki; były to głowy Foulona i Berthiera.

Wszyscy cofnęli się od okien; ja pozostałem na miejscu. Mordercy zatrzymali się pod oknem i wyciągali ku mnie piki, śpiewając przy tym, podskakując, skacząc, zbliżali je do mojej twarzy, tak żebym mógł się lepiej przyjrzeć bladym wizerunkom. Oko, wypchnięte z oczodołu, zsuwało się po zszarzałej twarzy zmarłego; pika przeszła przez otwarte usta i zęby zacisnęły się na ostrzu: «Łajdacy!» krzyknąłem pełen oburzenia, którego nie mogłem pohamować, «to właśnie tym jest dla was wolność?»”.

To, co działo się w pobliżu Prochowni; choć nie było tam ściętych głów i wyłupionych oczu; mogło wyglądać trochę podobnie.

Ponieważ o pochodzie przez Mostową i Nowomiejską; lub inną drogą, przez Brzozową i Kamienne Schodki; z powodu braku świadectw, nic nie wiemy, dobrze będzie zacytować tu jeszcze jeden mały fragment z Pamiętników Jana Duklana Ochockiego, który opisywał grupy pospólstwa przeciągające w czerwcu ulicami Warszawy; była to "gawiedź zbita niby w jakieś szeregi pod chorągwiami swych cechów, uzbrojona w oręż wszelkiego rodzaju, w różnobarwnych, świątecznych i łatanych ubiorach, z piórami kapłonimi, gęsimi, kurzymi, kaczymi, z kitami końskich włosów na czapkach, dla dodania sobie miny i postawy marsowej”. Cechowe chorągwie, kapelusze z kaczymi piórami, kity końskich włosów, piki lub topory, to wszystko możemy sobie wyobrazić na ulicach prowadzących z Prochowni na Rynek.

Wokół Freta i Mostowej mieszkała biedota, więc do szubienicznego orszaku z pewnością przyłączyli się jacyś obdarci nędzarze, kalecy skaczący na kulach, żebracy odziani w dziurawe worki, miejscowi bandyci z nożami ukrytymi w butach i miejscowe prostytutki w podartych pończochach, pijane, ze skudlonymi włosami.

Gdzieś po drodze, może tam, gdzie Nowomiejska łączy się z Podwalem; ale jest to tylko moje przypuszczenie; pochód zapewne się rozdzielił. Szambelan Grabowski, jeśli w ogóle wzięto go z Prochowni, mógł zostać zaprowadzony pod kościół Świętej Anny na Placu Bernardyńskim (czy, jeśli ktoś woli, na Szerokim Krakowskim Przedmieściu); instygatora Roguskiego, który z pewnością był więziony w Prochowni, mogli zaś zabrać ze sobą ci, którzy poszli na Senatorską. Na Rynek przyprowadzono, to jest niewątpliwe, Piętkę i Boscampa. Stały tam, jak wiemy, trzy szubienice. Prawdopodobnie ustawiono je w ten sam sposób, jak 9 maja, czyli tak, jak widzimy to na rysunku Norblina; to znaczy wzdłuż zachodniej frontowej ściany Ratusza. Kogo z tych, których prowadzono w szubienicznym pochodzie z Prochowni, powieszono przed Ratuszem, a kogo gdzie indziej, nie sposób ustalić, bowiem w relacjach panuje w tej sprawie wielki bałagan. Jeśli wierzyć temu, co pisał Kiliński w swoim Drugim pamiętniku, to przed Ratuszem powieszono Boscampa i Piętkę, a wcześniej, gdzieś przed godziną dziesiątą, czyli jeszcze zanim zdobyto Prochownię, instygatora Majewskiego. "A potem poszli do Prochowni, przyprowadzili Boskampa i Piętkę zwanego … i tych dwóch w Rynku powieszono”. Wedle informacji, które przekazywał do Drezna Johann Jakob Patz (w raporcie z 2 lipca), było zupełnie inaczej. Pisząc o trzech szubienicach na Rynku, Patz twierdził, że "na jednej zawisł Boscamp, na drugiej szambelan Grabowski i instygator Roguski, na trzeciej zaś instygator Majewski i Piętka”. Na trzech szubienicach mielibyśmy więc pięciu powieszonych. Wersję tę wydaje się potwierdzać opowieść w Historii polskiej, gdzie; wyliczając kolejno szubienice, może tylko te na Rynku, ale niekoniecznie; ksiądz Kitowicz ustalał taką oto kolejność powieszonych. "Na tych tedy szubienicach obwieszono: Boskampiego, czyli Lassopolskiego …; na drugiej Grabowskiego …; na trzeciej Piętkę, szpiega moskiewskiego …. Na czwartej Mateusza Rogowskiego”.

Rogowski to oczywiście Roguski. Inne relacje przedstawiają to jeszcze trochę inaczej. Józef Ignacy Kraszewski w trzecim tomie swojej Polski w czasie trzech rozbiorów twierdził; na podstawie jakichś świadectw, które miał w ręku; że Grabowskiego powieszono "pod Bernardynami”, czyli pod kościołem Świętej Anny na Szerokim Krakowskim Przedmieściu, a Roguskiego "naprzeciw Reformatów”, czyli na ulicy Senatorskiej. Jest to oczywiście bardzo prawdopodobne, bowiem Kraszewski z całą pewnością nie zmyślał, to znaczy widział te świadectwa, na podstawie których ułożył swoją opowieść; nie miał tylko obyczaju ani cytowania, ani dokładnego podawania, na czym się opierał. Podobnie było z Bronisławem Szwarce, autorem wydanej w roku 1894 książki Warszawa w 1794 r.; również on, podając różne ciekawe informacje, nie troszczył się o poinformowanie czytelnika, skąd je zaczerpnął. Dysponował zaś; jak świadczy jego opowieść o pieniądzach wypłacanych przez rosyjską ambasadę Stanisławowi Augustowi oraz jego ludziom dokumentami, które potem gdzieś się zapodziały. Otóż Szwarce; opowiadając o dziobatej pani Grabowskiej, która została "odstąpiona królowi przez brata jego Kazimierza podkomorzego”; utrzymywał, podobnie jak Kraszewski, że pasierb dziobatej, szambelan Grabowski, został powieszony "pod Bernardynami”. Co do Roguskiego zaś, to inaczej niż Kraszewski; autor Warszawy w 1794 był zdania, że powieszono go razem z Grabowskim, czyli też na Szerokim Krakowskim Przedmieściu. "Na pozwach wydanych Kościuszce powstanie krakowskie nazwał buntem przeciw Ojczyźnie, za to znienawidzony przed kościołem Bernardynów został obwieszony”. Popatrzmy teraz, co działo się pod Ratuszem. Może to się wydawać dziwne, ale relacje opowiadają nie o tych, których wieszano, lecz o tych, którzy wieszali lub asystowali przy wieszaniu. Wygląda to tak, jakby los Boscampa, Roguskiego, Grabowskiego, Piętki nikogo specjalnie nie zainteresował; niech sobie tam wiszą, ale nie będziemy się im przyglądać. Może taki właśnie ma być los zdrajców. Natomiast ci, którzy wieszali, oraz ci, którzy się temu przyglądali, wywoływali zainteresowanie i wobec tego może nie za dużo, ale trochę o nich wiadomo. Znane jest, to przede wszystkim, kilka nazwisk tych, którzy trudnili się wieszaniem na Rynku.

Przywódców było tam dwóch; wspomniany już podchorąży gwardii pieszej koronnej Józef Piotrowski oraz konował Tomasz Stawicki. Konował to tyle, co weterynarz; nazywano tak wówczas również takiego, który trudnił się kastrowaniem koni.

Piotrowski, określany także jako człowiek luźny, został albo wydalony z wojska za jakieś nieznane nam przestępstwa, albo zwolniony, jak wielu innych żołnierzy, w trakcie wielkiej redukcji polskiego wojska, która poprzedziła wybuch insurekcji. Aleksander Linowski, pierwszy insurekcyjny sekretarz Kościuszki, twierdził potem w swojej propagandowej broszurce wymierzonej w Kołłątaja (List do przyjaciela odkrywający wszystkie czynności Kołłątaja w ciągu Insurekcji), że Piotrowski miał jakąś podejrzaną przeszłość; "ten już dawniej znany był łotrem”; ale na czym miałyby polegać te przedinsurekcyjne łotrostwa podchorążego, nie wiadomo. Piotrowski, jak powiedziałem, prawdopodobnie nie wieszał osobiście, raczej dyrygował wieszaniem. Stawicki; który, poza tym, że kastrował konie, był też zawodowym złodziejem; brał natomiast w wieszaniu czynny udział. Wedle określenia, użytego potem w wyroku wydanym przez Sąd Najwyższy Kryminalny, asystował wieszającym Jakub Roman, który był osobą w pewnym sensie urzędową setnikiem w jednym z warszawskich cyrkułów. Wieszających musiało być oczywiście kilku lub kilkunastu, ale oskarżeni o konkretne czyny, dokonane na Rynku, zostali później tylko ci trzej; Piotrowski, Stawicki i Roman. Jeśli chodzi o pozostałych, tych, których nazwiska również są znane, to nie da się powiedzieć, czy osobiście wieszali, czy tylko, wspomagając przywódców wieszania, krzątali się wokół szubienic; może nie należy więc ich tutaj pochopnie oskarżać. Ja zresztą nikogo nie oskarżam; celem tej książki nie jest oskarżanie, potępianie oraz wzbudzanie moralnego oburzenia. Książka ta; co już chyba dobrze widać; nie zajmuje się moralnością, lecz życiem. Ktoś mógłby powiedzieć, że jest wobec tego amoralna nie uznałbym tego za zarzut, dodałbym tylko, że jest akurat taka i dokładnie taka, jak życie. Wśród tych, którzy krzątali się wówczas wokół szubienic na Rynku (i może wieszali, ale może nie), byli więc jeszcze: znany później filozof i logik, Kalasanty Szaniawski, oraz znany leksykograf; ale w tym wypadku powiedzieć: znany, to trochę za mało, trzeba powiedzieć: wielki i sławny leksykograf; autor fundamentalnego słownika języka polskiego, Samuel Linde.

Słownik Lindego służy nam do dzisiaj; nawet jeśli jego autor wieszał, to dobrze, że go za to nie powieszono, bowiem dzięki temu mógł później wykonać szczęśliwie swoją wiekopomną robotę. Było tam też dwóch księży, Józef Meier oraz Florian Jelski. Co do księdza Józefa Meiera, to twierdzono potem, że znajdował się on w pobliżu szubienic ze stułą na szyi i z pistoletem w ręce; może (wedle niektórych relacji) nawet z dwoma pistoletami i z szablą. Mogłoby to świadczyć o tym, że Meier 28 czerwca wziął na siebie obowiązki spowiednika, nie wydaje się jednak przynajmniej żadna relacja nic o tym nie mówi; żeby któryś z więźniów Prochowni, Piętka czy Roguski czy Boskamp (byli to z pewnością niedowiarkowie, może nawet wolterianie), spowiadał się przed powieszeniem. Prawdą jest natomiast, że ksiądz Meier miał dokładnie vis-a-vis Ratusza (a więc także dokładnie vis-d-vis szubienic) swoją drukarnię oraz kantor swojej gazety. Mieściły się one, drukarnia i kantor, w kamienicy metrykanta Rogalskiego pod numerem 43; wtedy była to (a teraz jest) czwarta z kolei kamienica od Zapiecka; mówię tu o zachodniej pierzei Rynku, czyli tej stronie, którą nazywa się obecnie stroną Kołłątaja. Jeszcze przed insurekcją, w styczniu 1794 roku, ksiądz Meier drukował tam i sprzedawał swój "Dziennik Uniwersalny”, później zaś, podczas insurekcji, w tejże kamienicy metrykanta Rogalskiego miał swoje mieszkanie. 28 czerwca, gdy zaczęło się wieszanie, ksiądz Meier stanął w oknie swojego mieszkania (lub w oknie kantoru) i bił brawo; gdy wieszany jechał do góry. Przesłuchiwano go później w tej sprawie, nawet uwięziono, ale to, że "applauzy i oklaski czynił” (jak mówiły zeznania świadków) okazało się niewystarczające do skazania; i został zwolniony. Tylko tyle wiadomo na pewno, szabla, stuła i pistolety, choć prawdopodobne, wydają mi się trochę wątpliwe. Drugi ksiądz, Florian Jelski, też raczej nie brał udziału w wieszaniu; to znaczy nie wieszał osobiście i tylko się przyglądał, może dlatego, że to, co się działo, było ciekawe. Jelskiego również przesłuchiwano i wtedy wyszło na jaw, że podczas wieszania (zdaje się, że wówczas, kiedy wieszano instygatora Józefa Majewskiego) puściły mu nerwy nie wytrzymał i zaczął płakać. To jezuickie szlochanie (ksiądz Jelski był, przed kasatą zakonu, w nowicjacie u jezuitów) nie spodobało się komuś, kto tam się znajdował (może nie spodobało się filozofowi Szaniawskiemu albo leksykografowi Linde), i ten ktoś, Szaniawski lub Linde, podszedłszy do Jelskiego, popatrzył na niego surowo i zapytał, ale nie tylko zapytał, nawet krzyknął:; Co to jest!

Będąc patriotą, ty płaczesz?; Wtedy ksiądz Jelski, który był patriotą, przestraszył się, że zostanie ukarany (szubienicą); i przestał płakać. Poza tymi, których przyprowadzono z Prochowni, dwoma (Boskamp i Piętka) lub czterema (jeszcze Grabowski i Roguski), przed Ratuszem powieszono jeszcze piątą osobę, właśnie owego instygatora, nad którego losem, gdy go wieszano, zapłakał ksiądz Jelski. Jak powiedziałem, 28 czerwca mogło być więcej takich, którzy zostali powieszeni trochę przypadkowo, jedynie z tego powodu, że znaleźli się w pobliżu szubienic i nie przypadli do gustu wieszającym. Znany jest jednak tylko jeden taki przypadek; i jest to właśnie przypadek Majewskiego. Szedł on, kiedy trwało wieszanie (lub kiedy się dopiero zaczynało), z Pałacu Raczyńskich, gdzie miała swoją siedzibę Rada Najwyższa Narodowa, do Ratusza na Rynku. Mówiąc inaczej, szedł od skrzyżowania ulicy Długiej z małą uliczką, która wówczas nie miała nazwy, a teraz nazywa się ulicą Kilińskiego; szedł tą właśnie uliczką, a potem skręcił, bo inaczej nie mógł skręcić, w Podwale, a potem w Dunaj. Albo może szedł jakoś ukośnie, krótszą drogą, między domami i murami Starego Miasta, przez tę część Dunaju, którą teraz nazywa się Szerokim Dunajem. Na Ratuszu instygator miał prawdopodobnie coś załatwić; oddać jakieś papiery, które Rada Najwyższa Narodowa postanowiła przekazać władzom miejskim. Treść tych papierów nie jest znana. Kiliński, w Drugim pamiętniku, utrzymywał, że Majewski niósł do magistratu rezolucję Rady Najwyższej, w której to rezolucji zawarta była odpowiedź na notę wzywającą władze do szybkiego osądzenia zdrajców. "Rada na podaną sobie notę dała swą odpowiedź, perswadując ludowi, aby jeszcze dni trzy poczekali, aż od Kościuszki pozwolenie nastąpi”. To, że w papierach, które niósł Majewski, była właśnie taka rezolucja, wydaje się jednak mało prawdopodobne. Na Rynku, gdzie trwało wieszanie, wieszający, według Kilińskiego, poprosili instygatora, żeby dał im przeczytać ową rezolucję, ale on, "głupi, nie tylko że im przeczytać nie pozwolił, ale też rezolucję, trzymając ją w rękach swych, w drobne kawałeczki podarł ją”. Za to właśnie "zuchwalstwo” został natychmiast "na biczu chłopskim” powieszony "i to w samym Rynku”. Inną wersję powieszenia Majewskiego; czy raczej: inną i bardziej prawdopodobną wersję dotyczącą treści papierów, które miał przy sobie instygator; znajdujemy w Historii polskiej księdza Kitowicza. Twierdził on mianowicie, że Majewski nie chciał wydać ludowi "papierów niesionych w zanadrzu (te zaś były regestrem inkarceratów)”. Właśnie też dlatego, że był to rejestr więźniów, który mógł stanowić podstawę do dalszego wieszania, instygatora "porwano i jakoby przyjaciela winowajców obwieszono”. Nie jest wykluczone, że Majewski naraził się wieszającym jeszcze czymś innym; nie tyle tym, że nie chciał wydać niesionych w zanadrzu papierów i zuchwale je podarł, a nawet zjadł czy przynajmniej próbował zjeść (bo i coś takiego twierdzono), ile tym, że nie spodobało mu się wieszanie, i kiedy zobaczył stojące przed Ratuszem szubienice, dał wyraz swojemu oburzeniu. Może nawet, wyszedłszy z Dunaju na Rynek, kiedy Piętka jechał właśnie do góry, instygator próbował przeszkodzić wieszającym; i właśnie dlatego powieszono go obok Piętki. O tym, że Majewski protestował, wspomniał w liście z 2 lipca szkoda, że tylko w jednym krótkim zdaniu; Johann Jakob Patz: "nie był nawet aresztowany, lecz próbował wystąpić przeciw tym okrucieństwom i tym oburzył lud”.

Prawdopodobnie Majewskiego miał też na myśli generał Józef Zajączek, kiedy relacjonując wydarzenia czerwcowe w swoim Pamiętniku albo historii rewolucji; pisał (nie wymieniając nazwiska), że Jeden z urzędników sądowych, broniący ludowi wstępu do więzienia i używający obelżywych wyrazów, temuż co i winowajcy podpadł losowi”.

Zajączkowi; lub jego informatorom; mogło się oczywiście coś pomylić, ale mogło, owszem, być również i tak, że instygator, wyszedłszy z Pałacu Raczyńskich na Długiej i dowiedziawszy się, że pod Wieżą Prochową pospólstwo bije się z policją marszałkowską, udał się tam i zobaczywszy, co się dzieje, użył "obelżywych wyrazów”; za co powieszono go, żeby hańba była większa, obok szpiega Piętki. Są to, rzecz jasna, tylko domysły. Sprawa Majewskiego łączy się z trochę niejasną sprawą małego dobosza, który pojawił się pod Ratuszem, gdy trwało wieszanie.

Skąd się tam wziął, w jakim celu przybył i kim był, nie wiadomo. Może był to dobosz któregoś z warszawskich regimentów, porządnie umundurowany, nawet w mundurowym trójgraniastym kapelusiku, a może jakiś warszawski łobuziak, mały łachmaniarz, złodziejaszek z Piwnej czy z Dunaju, który w złodziejski sposób wszedł w posiadanie wojskowego bębna. Mały dobosz; widząc, że wieszają; a wieszano akurat Majewskiego; chciał umknąć, ale chwycono go za kołnierz i kazano bębnić. Chyba bębnił marnie; może ze strachu gubił rytm bębnienia bowiem ten, co wieszał instygatora, ów Tomasz Stawicki, specjalista od kastrowania koni, przerwał swoją robotę, wyrwał małemu doboszowi jego bęben, złamał na dwoje jakiś kij albo laskę, i sam zaczął bębnić, śpiewając przy tym jakąś pieśń, złodziejską czy pijacką. Słowa szubienicznej pieśni konowała nie zostały zapamiętane, może zresztą nie były dostatecznie wyraźnie wyartykułowane.

Z "Gazety Rządowej” księdza Franciszka Ksawerego Dmochowskiego, która wspomniała o tej scenie, znane są tylko cztery, a właściwie nawet tylko dwa słowa pieśni: "Dalej, wiara! dalej! dalej!”. Władysław Smoleński, opowiadając o Stawickim w swojej Kuźnicy Kollątajowskiej (książce z roku 1885), dawał wyraz przekonaniu, że złodziej-konował tą pieśnią "zachęcał do mordów”, ale ja byłbym ostrożny z wyciąganiem takich (można powiedzieć, że racjonalnych, a więc nawet jakoś uzasadnionych) wniosków. Ta dzika, nieartykułowana pieśń spod warszawskiej szubienicy, pieśń, której wtórowało bicie w bęben; to było raczej coś kompletnie nierozumnego, coś takiego, w czym nierozumne ujawnia się i daje znać o swoim istnieniu. Znaczenia takiej ekstatycznej pieśni; czy ona zachęca do mordów, czy do czegoś innego, i czy w ogóle do czegoś zachęca; nie da się pojąć i zwerbalizować. Można tylko powiedzieć, że w takich ekstatycznych pieśniach, pieśniach ekstazy, w takim biciu w bęben i towarzyszących temu wrzaskach, słychać właśnie to, co nierozumne i niezrozumiałe; głos życia wydobywający się z jego najgłębszej głębi, głos tej potworności, która ukrywa się w głębi życia; głos tej obcości, głos tego obcego, które tam gdzieś jest; tej potworności, z której życie poczyna się, która jest u jego początków i która jest; życiem.

Ci, którzy z Pałacu Bruhlowskiego zabrali adwokata Wulfersa i księcia Czetwertyńskiego (może również szambelana Grabowskiego), rozdzielili się, jak można przypuszczać, na Krakowskim Przedmieściu, zapewne gdzieś w pobliżu wylotu ulicy Trębackiej. Wulfersa (może z Grabowskim) zaprowadzono pod kościół Bernardynów, Czetwertyński miał do przebycia znacznie dłuższą drogę; jego szubienica stała za kościołem Dominikanów Obserwantów, niemal na skrzyżowaniu Nowego Światu i Świętokrzyskiej. W tym przemieszczaniu się pospólstwa; ci idą na północ, a ci na południe, ci w kierunku Bernardynów, a ci w kierunku Dominikanów; nie było oczywiście żadnej logiki, żadnego porządku, żadnego sensu, także żadnego rozumnego zamysłu. Jak to w rzeczach ludzkich. Nie da się też sensownie wyjaśnić; bo i w tym nie było żadnego sensu; dlaczego szubienicę dla Wulfersa postawiono właśnie pod kościołem Bernardynów, a nie gdzieś indziej.

Mogło być przecież akurat odwrotnie; Wulfers mógłby zostać powieszony na miejscu Czetwertyńskiego, a Czetwertyński na miejscu Wulfersa. To też nie miałoby żadnego znaczenia; i nie mogłoby zostać wyjaśnione. Wiadomości na temat tego, co wydarzyło się pod kościołem Bernardynów, są bardzo skąpe. Nie wiadomo nawet, dlaczego to właśnie Wulfersa zabrano z Pałacu Bruhlowskiego, nic nie wskazuje bowiem na to, żeby warszawskie pospólstwo czuło do niego jakąś szczególną niechęć. Johann Jakob Patz twierdził (w liście do Drezna z 21 kwietnia), że Wulfersa aresztowano, ponieważ "bez wiedzy Rady [Najwyższej Narodowej] odbywał nocne spotkania z niektórymi więźniami stanu”. Wśród tych więźniów wymieniano Mateusza Roguskiego; tego, który został powieszony albo na Rynku, albo na Senatorskiej naprzeciwko Reformatów; postać wreszcie niezbyt ważną i nieodgrywąjącą żadnej roli politycznej. Adwokat miał odwiedzać (choć było to zakazane) Roguskiego, a także Boscampa, w Wieży Prochowej i wejść tam z tymi dwoma, jak określał to w Historii polskiej ksiądz Kitowicz, w "tajemne porozumienie”. Wulfers był też oskarżany, choć nie wiadomo, na ile zasadnie ale akurat to oskarżenie mogło wywołać gniew pospólstwa; że, mając dostęp do papierów z archiwum Igelströma (jako radca w Radzie Zastępczej Tymczasowej), usunął z nich to wszystko, co obciążało Stanisława Augusta. To znaczy te wszystkie (jak dziś byśmy powiedzieli) kwity, na podstawie których króla można byłoby skazać na śmierć i powiesić. W wieszaniu Wulfersa brało udział, jak się zdaje, kilku spośród tych, którzy uprzednio, pod Pałacem Bruhla, powiesili biskupa Massalskiego. Główną rolę pod kościołem Bernardynów odegrał jednak nie skotopas Stefan Klonowski, który poszedł z księciem Czetwertyńskim w kierunku Dominikanów Obserwantów, nawet nie podchorąży Piotrowski, który też tam się pojawił, lecz murarz Lorenc Burzyński. Na tym wieszaniu Burzyński trochę zarobił, bowiem, kiedy Wulfers już wisiał, zdjął z wiszącego płaszcz i zaraz, pod kościołem, komuś go odsprzedał. Co do płaszcza, to nie ma pewności, czy był to płaszcz; pisano też potem, że murarz zdjął z Wulfersa bliżej nieokreśloną kapotę. Za płaszcz lub kapotę Burzyński dostał podobno kilka złotych, ale szczegóły tej transakcji (ile złotych) nie są znane. Płaszcz albo kapota, murarz Burzyński, to już niemal wszystko, co zapamiętano z wieszania na Szerokim Krakowskim Przedmieściu. Można do tego jeszcze dodać, że szubienica pod Bernardynami stała trochę niepewnie czy trochę krzywo i Wulfersa; jak pisał ksiądz Kitowicz; pospólstwo powiesiło "na szubienicy źle wkopanej, chwiejącej się, dlatego pikami i szablami podpieranej”. Nie było liny, więc stryczek skręcono ze sznurków.

Ostatni z powieszonych tego dnia; ostatni w mojej opowieści, co nie znaczy, że ostatni w porządku chronologicznym; taki porządek nie da się w żaden sposób ustalić, nie ma takiej możliwości; ostatni zatem z powieszonych, książę Antoni Czetwertyński, przyprowadzony został pod Pałac Branickiego na Nowym Świecie. Ksiądz Kitowicz twierdził później w Historii polskiej, że Czetwertyński był więziony właśnie w Pałacu Branickiego ("połowa jednak tej bandy poskoczywszy do Pałacu Branickiego, porwała i wywlekła na ulicę książęcia Czetwertyńskiego, kasztelana”), ale z całą pewnością się mylił; po pierwsze, z kilku innych świadectw wynika, że Czetwertyńskiego (który zresztą sam zgłosił się do więzienia; jak 4 maja pisał Wyssogota Zakrzewski do Kościuszki, "dzisiaj dobrowolnie oddał się do aresztu”) trzymano w Pałacu Bruhla; po drugie, nic nie wskazuje na to, żeby w Pałacu Branickiego kogokolwiek wówczas więziono, gdyż był on, po bitwie, do której doszło 17 kwietnia u zbiegu Nowego Światu i Krakowskiego Przedmieścia, niemal całkowicie zrujnowany. Szubienica pod pałacem Branickiego była; ze wszystkich warszawskich szubienic, które wystawiono w nocy z 27 na 28 czerwca; najdalej wysunięta na południe. Można więc powiedzieć, że właśnie tam, u zbiegu Krakowskiego Przedmieścia i Nowego Światu, i blisko wylotu Świętokrzyskiej na Nowy Świat, przebiegała południowa granica szubienic.

Południe Warszawy nie wieszało; może dlatego, że było znacznie słabiej zaludnione, a może dlatego, że było elitarne; zamieszkane głównie przez ludzi, których obecnie zaliczylibyśmy do salonowej elity. Czetwertyńskiego powieszono dokładnie vis-a-vis okien Biblioteki Instytutu Badań Literackich (właściwie też miejsce elitarne), czyli, ujmując to trochę inaczej, vis-a-vis stojącego wówczas w tymże miejscu kościoła Dominikanów Obserwantów. 28 czerwca koło południa siedział tam; to znaczy nie w kościele, ale w znajdującym się tuż obok kościoła szynku Dominikanów Obserwantów; szewc Kiliński i pił wódkę. Jak pamiętamy, Kiliński (wedle jego własnej opowieści) pojawił się trochę wcześniej, razem z Wyssogota Zakrzewskim, pod Pałacem Bruhla. Wygląda więc na to, że przywódca warszawskiego ludu; podobnie jak ci, którzy wieszali; przemieszczał się wówczas z miejsca na miejsce; może zmieniał szynki, chcąc obejrzeć z bliska wszystkie egzekucje. Jak opowiadał w pamiętniku O rewolucji roku 1794 Antoni Trębicki, właśnie wtedy, gdy Kiliński biesiadował w szynku Obserwantów, zjawiła się u niego (to znaczy odszukała go w tym szynku) deputacja Rady Najwyższej Narodowej z prośbą, żeby spróbował przerwać wieszanie; "aby lud uśmierzył”.

Kiliński popatrzył na deputatów Rady, potem na szubienicę, na której wisiał (może już wisiał) książę Czetwertyński, zachwiał się na stołku i oświadczył, że nic nie może zrobić, bo już nic w Warszawie nie znaczy. "Powiedzcie Radzie, że jak przystało na szewca; piję”. Wiszący książę, gdy Kiliński spojrzał na niego, był półnagi, bowiem w czasie wieszania zdarto z niego odzienie. Ponieważ istnieje kilka relacji opowiadających o wieszaniu księcia Czetwertyńskiego, znane są dość dokładnie nawet drobne szczegóły tego wydarzenia. Brali w nim udział (te trzy nazwiska zostały zapamiętane, ale biorących udział było z pewnością wielu) Jędrzej Dziekoński, który był z zawodu kurnikiem, czyli hodowcą i sprzedawcą drobiu, Dominik Jasiński, który handlował sianem, oraz znany nam już Stefan Klonowski, skotopas lub wyrobnik. Takich, którzy handlowali sianem, nazywano sianiarzami lub szeniarzami. Dziekoński trzymał zaś swoje kury w kurniku, który znajdował się w pobliżu tej właśnie szubienicy, gdzieś w okolicach kościoła Świętego Krzyża; i tamże, pod Świętym Krzyżem, miał swój stragan z drobiem.

Opowieść księdza Kitowicza mówi, że książę Czetwertyński, gdy zakładano mu stryczek, "udał się w pokorę, upadał oprawcom do nóg”, ale to oczywiście nic nie pomogło; "ledwo tyle wskórał, że mu kilka minut do uczynienia spowiedzi przed przystawionym w skoki dominikaninem pozwolili”. W czasie wieszania, jak wynika z papierów Deputacji Indagacyjnej, doszło do pewnej kontrowersji, może nawet do awantury między wieszającymi; jej przyczyną było prawdopodobnie to, że postronek okazał się za krótki i trzeba go było sztukować. Chodziło też, jak się zdaje, o pierwszeństwo w wieszaniu, to znaczy o to, kto ma wieszać, a kto pomagać. Kurnik Dziekoński, stojąc na drabinie, miał wyrwać postronek szeniarzowi Jasińskiemu (także stojącemu na drabinie), wołając przy tym: "Umykaj, ja go sam powieszę”. Jasiński zaś (jak przynajmniej potem sam utrzymywał) nie chciał sztukować postronka i został do tego zmuszony, ale nie przez Dziekońskiego, lecz przez jakichś nieznajomych mu ludzi, jak ładnie to określił, przez "lud nieznajomy”, który zagroził mu, że go porąbie szablami. Trochę uogólniając te słowa szeniarza, można powiedzieć, że wszystko, co wydarzyło się 28 czerwca, było wykonane przez "lud nieznajomy”; nawet można powiedzieć, że właśnie tego dnia pokazał on, ten lud, że jest "nieznajomy”. Jeśli zaś chodzi o tę awanturę na drabinach (opartych o szubienicę), to jej prawdziwą i najważniejszą przyczyną mogła być (i prawdopodobnie była) nie tyle długość postronka, ile spór o to, co kto weźmie oraz co się komu należy. Księcia Czetwertyńskiego zaczęto bowiem, jak się zdaje, rozdziewać jeszcze przed powieszeniem, dokończono tej czynności, kiedy było już po wszystkim. Stanęło ostatecznie na tym, że kurnik Dziekoński zabrał kamizelkę i spodnie powieszonego księcia, skotopas Klonowski wszedł w posiadanie jego bielizny, a szeniarz Jasiński jego szlafroka. Jeszcze raz zwracam uwagę na niezwykłą rolę, jaką w wydarzeniach, o których opowiadam, odgrywały szlafroki.

Szlafrok Czetwertyńskiego szlafrok hetmana Kossakowskiego (szlafrok z żółtego nankinu, ten, w którym dowieziono go pod wileńską szubienicę) podbity futrem szlafrok, w którym aresztowany został jego brat biskup, wreszcie szlafrok, w którym powieszono generała Ożarowskiego. Dodajmy do tego jeszcze szlafrok, w którym król pokazywał się na Zamku swoim gościom (delegacjom ludu Warszawy), oraz szlafrok Tadeusza Kościuszki, szlafrok chiński, a w dodatku tajemniczo ukradziony; o nim będzie jeszcze mowa (trochę później). Wygląda na to, że o żadnej innej części garderoby nie mówiono wówczas tak często jak o szlafrokach.

Nie wiem, czym tę intensywną obecność szlafroków (ich ówczesne intensywne istnienie, nawet nadistnienie) wytłumaczyć. Może szlafroki były wtedy uważane za coś takiego, bez czego nie można się obyć, i dlatego budziły takie zainteresowanie. Lub może było tak, że każdy lepiej sytuowany mężczyzna (taki, który należał do elity z południa; z willi na Mokotowie i na Ujazdowie) miał szlafrok, a wobec tego szlafroki stanowiły przedmiot wielkiego, nawet dzikiego pożądania tych, którzy ich nie posiadali, biedaków ze staromiejskiego cyrkułu i właśnie dlatego tak dużo o nich, szczególnie o szlafrokach chińskich, najpiękniejszych, mówiono; tak baczną na nie, szczególnie na te nankinowe i ocieplane barankami, zwracano uwagę. Ale wracam jeszcze, już tylko na chwilę do księcia Czetwertyńskiego. Gdy go powieszono i rozebrano wydarzyło się coś niezwykłego. Okazało się bowiem, że szeniarz Jasiński, kurnik Dziekoński, skotopas Klonowski oraz inni wieszający byli przekonani, że wieszają kogoś innego; nie księcia Czetwertyńskiego, którego może w ogóle nie chcieli powiesić, lecz mediolańskiego awanturnika, właściciela mokotowskiej Królikarni, szulera i sutenera, który występował w Polsce pod nazwiskiem Tomatis.

Sutenerstwo hrabiego Tomatisa (tytuł, rzecz jasna, kupiony) nie było byle jakie, uliczne czy burdelowe; był to sutener królewski, służący królowi (nawet swoją żoną). Tej pomyłki; fatalnej dla Czetwertyńskiego, natomiast dla Tomatisa z pewnością bardzo miłej; nie dało się naprawić, ponieważ, kiedy rzecz się wydała, Czetwertyński-Tomatis lub Tomatis-Czetwertyński już wisiał. Mowa jest o tym w pamiętniku Antoniego Trębickiego. Opowiadał on, że wieszający, wykonawszy to, co chcieli wykonać, skakali wokół szubienicy, na której wisiał książę, a skacząc krzyczeli; "Vivat Włoch Tomatis!”. Ktoś (z pamiętnika Trębickiego wynika, że nie był to ktoś, kto wieszał, lecz ktoś, kto przechodził ulicą) połapał się jednak, że coś jest nie tak, i zwrócił tym skaczącym uwagę, że na szubienicy wisi książę Czetwertyński, a nie Włoch Tomatis. Nie przerwało to wcale skakania, "tym lepiej”, odpowiedziano temu, który sprostował pomyłkę, i "nadal wołano” tyle że wołano: "Vivat Czetwertyński!”. "Lud skakał dokoła szubienicy wykrzykując”. Warto zatrzymać się przy tym skaczącym ludzie. Jeśli to skakanie uznać za rodzaj tańca, to mielibyśmy tu bodajże jedyne świadectwo, że w maju i w czerwcu, wokół warszawskich szubienic, może trochę nieudolnie, tańczono czy przynajmniej próbowano tańczyć. Problem ten; czy tańczono; zajmował też francuskich badaczy, którzy chcieli wiedzieć, czy ich lud tańczył wokół szafotów, na których ścinano głowy w epoce Wielkiego Terroru. Nie jestem znawcą tego tematu, ale udało mi się stwierdzić, że istnieje kilka świadectw, trzy lub cztery, z których może wynikać, że coś takiego miało miejsce; i lud Paryża, owszem, tańczył wokół gilotyny. Wydarzyło to się przynajmniej raz, 21 stycznia 1793 roku (czyli le ler Pluuióse, An ler de la Republique), kiedy to na Place de la Revolution ścięto głowę królowi Francuzów, Ludwikowi XVI. Egzekucja ta zachwyciła (i wprawiła też w osłupienie; uśmiercono bowiem boskiego króla) licznie zebranych widzów. Jej opis, znajdujący się w opublikowanym w roku 1794 dziele Le Magicien Republicain (jego autor nazywał się Rouy l’aine), zawiera takie oto zdanie: "Les citoyens chanterent des hymnes a la liberte en formant des ronds de danse autour de l’echafaud et sur toute la Place de la Revolution”. "Obywatele śpiewali hymny do wolności, tworząc przy tym taneczne kręgi wokół szafotu i na całym Placu Rewolucji”. Te francuskie tańce wokół szafotu były to z pewnością lekkie oraz pełne wdzięku skoki, tanecznym kołom mógł tam nawet ktoś przygrywać na małym fleciku zwanym flute a hec, nasze skakanie, jak powiadam, musiało być trochę nieudolne; było to pewnie, jak to u ludów północy oraz północnego wschodu, jakieś niedźwiedzie czy wilcze skakanie. Hymnes a la liberte; jakieś wilcze wycie. Ale tańczyliśmy, co udowodniłem; i głupcem byłby ten, kto utrzymywałby, że naśladowaliśmy w ten sposób Francuzów. Lud skaczący, o którym pisał Trębicki, pewnie nawet nie wiedział, mógł nie wiedzieć, że istnieje jakaś Francja i jacyś Francuzi tańczący wdzięcznie "sur toute la Place de la Revolution”.

To już mniej więcej wszystko, co potrafię powiedzieć o wydarzeniach, które miały miejsce w Warszawie 28 czerwca. Jak widać, pojawia się tu kilka pytań, na które nie ma dobrej albo nawet żadnej odpowiedzi. Dlaczego pospólstwo, które wtargnęło do Pałacu Bruhla, wyciągnęło stamtąd biskupa Massalskiego, biskupa Skarszewskiego, księcia Czetwertyńskiego, hrabiego Moszyńskiego i adwokata Wulfersa, i tylko ich, a nie zainteresowało się (wydaje się, że nie wykazało nawet najmniejszego zainteresowania) innymi uwięzionymi w tymże pałacu rosyjskimi agentami? To samo pytanie dotyczy innych więzień i innych uwięzionych.

Ponad miesiąc wcześniej "Gazeta Wolna Warszawska” (w dodatku do numeru 8 z 20 maja) tak oto przedstawiała sposób rozmieszczenia w warszawskich więzieniach aresztantów, których nazywano wtedy krajowymi; czyli takich, których oskarżano o przestępstwa natury politycznej (wszystko wskazuje na to, że o miejscu uwięzienia nie decydowały ani Deputacja Indagacyjna, ani Deputacja Dozoru Więźniów, ani Wydział Bezpieczeństwa Rady Najwyższej Narodowej; decyzje w tej sprawie podejmował osobiście prezydent Warszawy Wyssogota Zakrzewski). "Liczba aresztantów krajowych. W Pałacu Rzplitej Krasińskich osób 3. W Brtilowskim 11.

W Prochowni 37. Na Ratuszu M[iasta] S[tarej] W[arszawy] 83. W Szkołach Pojezuickich 1. W Kordygardzie Marszałkowskiej 7. W klasztorze ks. Reformatów 2.

U Karmelitów 1. U Dominikanów 1. W Cekauzie 5. Summa głów 151”. Jak widać, z jedenastu więźniów, którzy znajdowali się w Pałacu Bruhlowskim, powieszono czy próbowano powiesić tylko pięciu (albo sześciu, jeśli dodamy cudownie ocalonego szulera Tomatisa), ale jeszcze ciekawsza jest tu sprawa z Ratuszem Miasta Starej Warszawy, do którego; choć stały przed nim trzy szubienice; pospólstwo (jak wszystko na to wskazuje) w ogóle nie próbowało się dostać. Podobnie było z Pałacem Krasińskich, który nie został zdobyty, choć uprzednio postawiono przed nim dwie szubienice, oraz z klasztorem Reformatów, który też ominięto, choć i przed nim, prawdopodobnie po drugiej stronie Senatorskiej, stała szubienica. Wydaje mi się, że mamy tu do czynienia z najmocniejszym argumentem na rzecz tezy (skądinąd w ogóle niemożliwej do udowodnienia), że wieszaniem ktoś kierował; przynajmniej w jego fazie początkowej; i że ten ktoś, działając w sposób przemyślany, wskazywał wieszającym więzienia, do których mają się udać, oraz osoby, które mają wyprowadzić. Czy był to sekretarz Hugona Kołłątaja, Kazimierz Konopka? Czy sekretarz Ignacego Potockiego, Jan Dembowski? Czy ksiądz Józef Meier? Czy podchorąży Józef Piotrowski? Może jeszcze ktoś inny, ktoś taki, o kim nic nie wiemy; bowiem istnienie jego, wraz z nazwiskiem, zostało zatajone przez historię, choć nie wiadomo, w jakim celu. Pojawia się tu też pytanie dotyczące losu uwięzionych 17 i 18 kwietnia (i trzymanych potem przede wszystkim w Pałacu Krasińskich, ale także w Arsenale, czyli Cekauzie, oraz w piwnicach Ratusza) rosyjskich oficerów; przynajmniej losu jednego z nich, a mianowicie brygadiera Karla Baura, szefa rosyjskiej policji wojskowej i rosyjskiego wywiadu w okupowanej przez Rosjan Warszawie. Ów Baur, narodowości szwedzkiej, także szwedzkiej urody, był przez pospólstwo warszawskie szczególnie znienawidzony, a przy tym bardzo dobrze znany z wyglądu, bowiem miał zwyczaj osobistego przeprowadzania aresztowań. Często więc, jadąc kogoś aresztować, pokazywał się na ulicach miasta w towarzystwie swojej polskiej i rosyjskiej świty. 28 czerwca był więc, jeśli można to tak ująć, łatwy do powieszenia i to z dwóch przyczyn po pierwsze, łatwo go było rozpoznać, a z powodu jego szwedzkiej urody nie można się było pomylić co do jego osoby; po drugie, był tuż obok, bowiem trzymano go, rannego i pobitego (jak twierdził w jednym ze swoich raportów poseł pruski Ludwig Buchholtz), w Ratuszu, w jednej z jego piwnic. Dlaczego więc Stawicki, Linde, czy Szaniawski (każdy z nich z pewnością chętnie by to uczynił, a publiczność nie szczędziłaby braw i okrzyków zachęty) nie wyciągnęli Baura z piwnicy i nie powiesili go na jednej z tych trzech szubienic, które stały przed Ratuszem? Piękny Szwed, ulubieniec warszawskich dam (może właśnie dlatego pokazywał się konno na mieście, żeby nasze damy mogły go podziwiać), z pewnością świetnie by się tam prezentował w białym paradnym mundurze oficera pułku achtyrskich szwoleżerów; tuż obok swego podwładnego, więziennego obdartusa, Marcelego Piętki. Ktoś może mi tu zarzucić (w związku z tym mundurem), że jestem estetą; ale trudno nie zauważyć, że wieszanie, jak każda ludzka czynność, ma też swoją stronę estetyczną.

Oszczędzenie Baura, nawet jego wyraźne pominięcie, również mogłoby być argumentem na rzecz tezy, że w tłumie wieszających był ktoś taki, kto nadzorował wieszanie; mówił, kogo brać, a kogo zostawić. To, że wieszający nie weszli do Ratusza i nie przeszukali piwnic, w których trzymani byli rosyjscy oficerowie, mogłoby, co więcej, wskazywać, że ten ktoś (nieznany przywódca wieszania) działał na polecenie jakichś władz, wykonywał czyjeś wyraźne i stanowcze rozkazy; Moskaluszków nie ruszać!; rozkazy może władz wojskowych, a może cywilnych, może Kościuszki, może Kołłątaja, może Potockiego, a może jeszcze kogoś innego.

Tego nigdy się już oczywiście nie dowiemy. Wielkie warszawskie wieszanie zakończyło się o trzeciej po południu. Godzinę tę znamy dzięki Antoniemu Trębickiemu, bowiem to on (o ile wiem, jako jedyny) zauważył i zapamiętał, o której nad Warszawą rozpętała się wielka burza i lunął straszliwy deszcz obmywając to wszystko, co się wydarzyło, szubienice i tych, którzy na nich wisieli, i tych, którzy wieszali tych, którzy wisieli, i tych, którzy wskazywali tych, których należy powiesić. "Raptem około godziny trzeciej; pisał Trębicki; pochmurzyło się i dzień najpiękniejszy zamienił się w burzę, jakiej podobnej w życiu mym nie zapamiętam”. Skąd nadeszła burza; od Marymontu czy od Ujazdowa, czy jeszcze od innej strony; nie wiadomo, bowiem żadne źródło (z tamtej epoki) wyraźnie tego nie precyzuje. Była to natomiast, nad czym warto się zastanowić, już trzecia wielka dziejowa burza w tej epoce. Pierwsza rozpętała się nad Warszawą dwie czy trzy godziny po uchwaleniu Konstytucji 3 Maja, druga rok później, w pierwszą rocznicę tego wydarzenia, kiedy król z prymasem poświęcali kamień węgielny pod świątynię Opatrzności w Łazienkach. W obu tych majowych burzach, i tej z roku 1791, i tej z roku 1792, widziano (co łatwo zrozumieć) złowrogie i złowieszcze znaki mówiły one Polakom, że zbliża się katastrofa. Jeśli zaś do dwóch historycznych burz majowych dodamy jeszcze trzecią, też historyczną, czerwcową, to można by nawet uznać (choć jakoś nikt nie wpadł na taki pomysł; ja przynajmniej w trakcie moich lektur na nic takiego nie natrafiłem), że wielkie wydarzenia dziejowe miały wtedy coś wspólnego z wielkimi wydarzeniami atmosferycznymi, układały się, te i te, w jakiś wspólny porządek; i może, w tym wspólnym porządku, jakoś się ze sobą wiązały, a nawet się nawzajem warunkowały, wydarzenia atmosferyczne wywoływały wydarzenia dziejowe lub, odwrotnie, wydarzenia dziejowe były niejasnym (sekretnym) powodem wydarzeń atmosferycznych.

"Począł; pisał dalej Trębicki; lać deszcz rzęsisty, który zamienił się w ulewę tak potężną, że zdawało się, że ulice zatopione nią będą. Towarzyszyły jej grzmoty, łyskawice i pioruny, które okropność tej nadzwyczajnej nawałnicy zwiększały”. Zdaniem Trębickiego, właśnie ta straszna burza (a nie pacyfikacyjne przemówienia Wyssogoty Zakrzewskiego, czyli "głos rozumu”) zapobiegła dalszym egzekucjom, bowiem "zmusiła lud do rozejścia się i szukania, gdzie kto mógł, przytułku”. Może więc szef rosyjskiego wywiadu, ówczesnego warszawskiego Smerszu, piękny białowłosy Szwed w białym kapeluszu typu bicorne i białym mundurze achtyrskiego huzara ze złotymi epoletami (anielska uroda albinosa, tak to sobie przynajmniej wyobrażam), jednak zawisłby przed Ratuszem na Rynku; gdyby nie ta burza, która ocaliła mu życie. Przekonanie, że to właśnie burza przerwała wieszanie, które w innych okolicznościach prawdopodobnie trwałoby dalej, było wówczas, jak się zdaje, powszechne. "Nastąpiła potem; pisał w swoich Pamiętnikach Józef Krasiński (był on wtedy chłopcem kilkunastoletnim) wieszanina skazanych na śmierć ofiar. Egzekucja przerwana była burzą z piorunami, od której przerażony lud uciekał. Bóg tylko wie, ile niewinnych ludzi mogłoby postradać życie”. Uważano nawet; opinię taką znajdujemy w liście, który 28 czerwca wysłał do Drezna Johann Jakob Patz; że kiedy burza przejdzie, pospólstwo powróci na ulice i wieszanie zacznie się na nowo. "Burza, która niespodziewanie nadciągnęła, rozproszyła tłum, lecz obawiamy się, żeby nie było dalszych nieszczęśliwych ofiar”. Dalszych ofiar nie było, bowiem kiedy pospólstwo rozproszyło się i gdzieś pochowało (pewnie w bramach na Krakowskim Przedmieściu; widzimy, jak co odważniejsi, między dwoma piorunami, wyskakują na chwilę na jezdnię i zadzierają mokre głowy; czy gdzieś na południu albo na północy widać już skrawek błękitu), kiedy więc pospólstwo zniknęło z ulic, generał-major Jan August Cichocki (człowiek Stanisława Augusta, przed wybuchem insurekcji komendant garnizonu warszawskiego), korzystając z osłony rzęsistego deszczu, rozstawił na Krakowskim Przedmieściu, na Miodowej i na Senatorskiej armaty, a jakieś pół godziny, może godzinę potem do miasta dotarła wysłana z obozu Kościuszki pod Gołkowem 2. Małopolska Brygada Kawalerii Narodowej, którą dowodził brygadier Piotr Jaźwiński. Szwadrony Jaźwińskiego, które zjawiły się, jak pisał Trębicki, "z końcem ulewy”, zaczęły rozpędzać tych, którzy jeszcze byli na ulicach; "zuchwałych proporcami rozganiały, upornych zganiały do kajdan i więzień”. Wysłany do Drezna raport Johanna Jakoba Patza (trochę w tym miejscu niejasny) mówi, że prawdopodobnie nieco później, ale jeszcze tego samego dnia, od strony Mokotowa do miasta weszła piechota Kościuszki, która otoczyła więzienia. "Generał Kościuszko przysłał tu kilka regimentów piechoty …. Kompania piechoty z 2 działami i 3 szwadrony kawalerii narodowej wyprowadzone zostały do Pałacu Saskiego, by strzec Pałacu Brtihla przed ewentualnym zamachem ludu na więźniów stanu. Pozostałe wojska narodowe zajęły pozycję w pobliżu więzienia w Wieży Prochowej”. Jak z tego wynika, najprawdopodobniej obawiano się, że rozruchy będą miały jakiś ciąg dalszy. Tak zakończył się dzień 28 czerwca. Za bateriami generała-majora Cichockiego, za zasłoną deszczu, w poburzowym półmroku, półświetle, widzimy jeszcze tylko, gdzieś daleko na Szerokim Krakowskim Przedmieściu, kilkaset metrów od nas, może na rogu Bednarskiej, może przy Trębackiej, harcującego tam na swoim koniu podchorążego Józefa Piotrowskiego; w czerwonej kurtce gwardii pieszej i w takimże kraprotowym, trójgraniastym kapeluszu, na czarnym koniu, z ręką wzniesioną do góry, a w ręce ma poszarpaną czarną chustę; tę, którą darł na strzępy pod szubienicami, a strzępy rozdawał, na znak braterstwa, tym, którzy wieszali.

Rozdział "POSPÓLSTWO"

Anonimowy tłum, który wyszedł na ulice Warszawy 17 i 18 kwietnia, żeby walczyć z wojskami Igelströma (polskie regimenty nie wygrałyby tej bitwy, udział tłumu był decydujący), potem zaś, gdy insurekcja zwyciężyła, nie zniknął z ulic i domagał się jakiegoś ciągu dalszego, przede wszystkim ukarania zdrajców, a gdy nie został wysłuchany, postanowił, nie zwlekając, wymierzyć im karę i postawił szubienice; tłum ten nazywano (próbując go w ten sposób rozpoznać) w różny sposób: ludem, gminem, narodem, a także motłochem, zgrają oraz tłuszczą.

Najczęściej nazywano go pospólstwem, niekiedy dołączając do tego słowa jakiś epitet, który ograniczałby jego znaczenie lub choć trochę wyjaśniał jego (oczywistą na pierwszy rzut oka) niejasność. Słowo to, obecne w polszczyźnie od wczesnego średniowiecza, zrobiło w roku 1794 niebywałą karierę. Można przypuszczać, że ta kariera zaczęła się trochę wcześniej, ale jej skutki objawiły się właśnie w roku 1794, zaraz po wybuchu insurekcji. Było bowiem tak, że to, co się działo w Warszawie; przede wszystkim w Warszawie, i chyba tylko w Warszawie, bo na przykład Krakowa to kompletnie nie dotyczyło; to więc, co działo się wtedy w Warszawie, w ogóle nie dawało się opisać bez użycia tego słowa, a więc nie dawało się też bez niego dobrze zrozumieć. Jesteśmy w trochę podobnej sytuacji jak ludzie tamtej epoki żeby zrozumieć, co się wtedy działo, czym była insurekcja, musimy wiedzieć, kto ją wykonał. Wykonali ją oczywiście politycy i wojskowi; Kołłątaj, Potocki, Kościuszko, Zajączek, Jasiński, Madaliński. Ale nie wykonaliby jej, gdyby nie było pospólstwa; gdyby się nim nie posłużyli i gdyby ono nimi się nie posłużyło.

Pospólstwo; co to takiego? Zacznę od tego, czego dowiedziałem się z bardzo dobrego hasła w Etymologicznym słowniku języka polskiego Andrzeja Bańkowskiego (wydanym w roku 2000). Jak twierdzi Bańkowski, między wiekiem XIV a XV słowo to miało znaczenie prawnicze i oznaczało wspólnotę majątkową. Tłumaczono również przy jego pomocy pewne zwroty w tekstach religijnych; mówiono o świętych pospólstwie (communio sanctorum), pospólstwo mogło też oznaczać kościół (ecclesia). Później, między wiekiem XV a XVIII, znaczenie się zmieniło definicja, którą daje Bańkowski, mówi, że pospólstwo zaczęło wtedy oznaczać "społeczność, społeczeństwo, ogół mieszkańców miasta, kraju”, a ponieważ ten ogół był "z czasem coraz wyraźniej” przeciwstawiany władzy i elicie, pospólstwo uzyskało znaczenie dodatkowe; "gmin, plebs, motłoch”. Mówiąc inaczej (Bańkowski tego nie mówi), oznaczało całe społeczeństwo, ale także jego trochę gorszą część, taką, która albo ma jakieś gorsze cechy, albo znajduje się w gorszej sytuacji.

Do hasła Bańkowskiego jeszcze wrócę, teraz zobaczmy, co działo się z pospólstwem koło roku 1794; jak niejasne znaczenie tego słowa próbowano sobie wtedy, na różne sposoby, wyjaśnić. Ponieważ każdy, kto się wówczas odzywał, miał coś do powiedzenia o pospólstwie (po prostu dlatego, że pospólstwa nie sposób było nie dostrzec; znajdowało się ono, w dużych ilościach, tuż obok, na ulicach), przykładów mogłaby być ilość nieskończona. Starałem się wybrać takie, które możliwie wyraźnie pokazują ówczesne usytuowanie pospólstwa; w społeczeństwie i w historii. Według Karola Wojdy, autora książki O rewolucji polskiej w roku 1794, mieszkańcy miasta dzielili się na dwie części; pospólstwo i obywateli.

Pospólstwo "szczególnie przy ataku pałacu Igelströma działało. Nie obywatele Warszawy to czynili, bo ci przez obydwa dni w domach zamknęli się …. Grupy ludu walczącego składały się z rękodzielników, ich czeladzi, służących, dozorców, parobków i żydów”. Wojda pisał też, że "nąjczynniejszym tam okazało się pospólstwo, gdzie było co do rabowania”. Trochę podobne, ale trochę też inne przeciwstawienie mamy w broszurce Aleksandra Linowskiego (napisanej w roku 1795) List do przyjaciela odkrywający wszystkie czynności Kołłątaja w ciągu Insurekcji. Wojda przeciwstawiał pospólstwo obywatelom, Linowski ludowi; w obu wypadkach pospólstwo było czymś gorszym.

Kołłątaj, zdaniem Linowskiego, po klęsce pod Maciejowicami "dążył do tego, aby … sam narodu wszystkie zagarnąć mógł władze, otoczyć się nie ludem, ale pospólstwem, tym dopiero sposobem niby ratować Ojczyznę”. Dalej Linowski tłumaczył, że "lud i pospólstwo nie jest jedno, bo pierwszy jest to ogół, drugie zaś, jeśli niewłaściwie będzie nazwane ludem, stanie się gwałcicielem i uzurpatorem nieprawym świętych praw ogółu narodowego”. Linowski utożsamiał zatem (chyba) lud z narodem, a pospólstwu prawa do bycia narodem odmawiał. Ludwik Cieszkowski, autor (domniemany) Pamiętnika anegdotycznego z czasów Stanisława Augusta (wydanego w roku 1867 przez Józefa Ignacego Kraszewskiego), podobnie jak Linowski połączył pospólstwo oraz nazwisko Kołłątaja. W Pamiętniku anegdotycznym mowa jest o tym, że ci, którzy wieszali 28 czerwca, znajdowali się pod opieką Kołłątaja: "winowajcy … uszli sprawiedliwej kary za jego protekcją”.

Winowajcy należeli zaś do pospólstwa; "pospólstwo warszawskie szczególniej chlubiło się z wielkiej nad narodem (tak się powszechnie zwał ów motłoch i zgraja publiczna) księdza Kołłątaja opieki”. O tym, że pospólstwo to jest motłoch i zgraja, dowiadujemy się też z pamiętnika Antoniego Trębickiego O rewolucji roku 1794. Trębicki, który; podobnie jak Wojda; mieszkańców Warszawy dzielił na dwie części ("mieszczanie i motłoch”), dał coś w rodzaju psychologicznej teorii pospólstwa. "Pospólstwo; pisał; wszędy jest pospólstwem, to jest gminem bez charakteru, zuchwałym i morderczym w szczęściu, podłym i niewolniczym w przeciwności”. Dalej w pamiętniku Trębickiego mowa jest o tym, że na pospólstwo nie można liczyć w sprawach życia narodowego ("każdy się myli, który mniema, że od niego losy krajów zawisły”), ponieważ ulega ono elementarnym i niekontrolowanym emocjom; jest "zapalonym, póki trunek, łup lub krew go zagrzewa, ale gnuśnym i czołgającym się, skoro do naturalnego swego stanu powraca”. Przekonania Trębickiego dotyczące psychologii pospólstwa nie były jednak konsekwentne; w innym miejscu swojego pamiętnika pisał on, że "pospólstwo, a dopieroż warszawskie, jest łagodne, pracowite i spokojne, dopóki zły człowiek go nie podburzy i nie podżegnie”. W pamiętniku O rewolucji znajdujemy też ciekawe rozróżnienie na pospólstwo wyższe i niższe. To niższe byłoby motłochem, to wyższe; nie bardzo wiadomo czym. "I Nowy Świat pomału od Krzyżów tak się począł napełniać motłochem, a pomału i wyższym pospólstwem, że nie mogłem konno przejechać”. Krzyże to nazwa miejsca, które my nazywamy Placem Trzech Krzyży. Ten podział pospólstwa na różne jego segmenty czy warstwy; wyższą, niższą, a nawet najniższą; musiał prawdopodobnie coś wyjaśniać, przynajmniej tym, którzy stykali się z pospólstwem, bowiem spotykamy go ówcześnie dość często. O najniższym pospólstwie mowa jest w Pamiętnikach o Polsce i Polakach Michała Ogińskiego; "zamach popełniony dnia 28” wykonał, zdaniem kompozytora polonezów, "tłum ludzi z najniższego pospólstwa”. Podział pospólstwa na wyższe i niższe dokonywał się również przy pomocy przydawanych mu epitetów. Mogło bowiem być pospólstwo zwykłe, to znaczy pospólstwo bez określającego je epitetu, i mogło być też takie, które, dzięki epitetom, było przedstawiane jako motłoch, tłuszcza albo jakaś inna dzika i potworna siła. "Rozjuszone pospólstwo; pisał ksiądz Kitowicz w Historii polskiej (rozjuszonemu pospólstwu zresztą wyraźnie sprzyjający); wyrżnęło do imienia te wszystkie markietańskie domy, z których ognia dawano, nawet dzieciom nie przepuszczając”. Rozjuszone pospólstwo pojawia się w Historii polskiej także przy okazji opisu zabójstwa młodego Igelströma, który został "od rozjuszonego pospólstwa na drobne sztuczki rozszarpany”. W Pamiętnikach czasów moich Juliana Ursyna Niemcewicza mamy natomiast (w jego opisie wydarzeń 28 czerwca) synonimiczny wobec pospólstwa i pojawiający się tuż obok niego; rozjuszony lud, a także rozogniony i ciemny motłoch. "Rzucił się rozogniony motłoch na różne więzienia, odbił je i zamkniętych tam … wywlókł i wraz na szubienicach powiesił”; "Dembowski, z urodzenia żyd … stał się ciemnego motłochu dowódcą”; "bo rozjuszony lud nie zna, co uwaga i zastanowienie”; "gdy nieustraszony Zakrzewski wpada między rozhukanych tłum, na głos jego zaczyna się uśmierzać pospólstwo”. Wszystko to nie przeszkadzało Niemcewiczowi uznać, w tymże fragmencie Pamiętników, że ciemny i rozogniony motłoch jest łagodnym ludem; "z natury lud nasz łagodny”. Trochę podobny jak u Niemcewicza ciąg synonimów znajdujemy również w Życiu moim Józefa Wybickiego; "ciemne pospólstwo” (w opisie wydarzeń 9 maja) jest tam utożsamione z ciemną tłuszczą, a ciemna tłuszcza umieszczona obok gminu. "W każdym dziele, do którego tłuszcza ciemna i gmin wchodzi, zawiązuje się w jego poczęciu burzliwych zamieszań, łupiestw i okrucieństw brzemię”. Znacznie wstrzemięźliwiej; niż Wybicki czy Niemcewicz wypowiadał się w tej kwestii Franciszek Karpiński. W jego pamiętniku, Historii mego wieku i ludzi, z którymi żyłem, synonimem pospólstwa jest lud; ale nie rozjuszony, ciemny czy jeszcze jakiś inny, lecz po prostu lud. "Izba sądowa natkana była tłumem ludu i ile rąk, tyle pałaszów wisiało nad głowami sędziów, a cały Ratusz był otoczony mnóstwem uzbrojonego pospólstwa”. Nie znaczy to wcale, żeby Karpiński dobrze wiedział, czym było to coś, co było ludem i pospólstwem zarazem. Było to prawdopodobnie według niego coś nieokreślonego, różnorodnego, złożonego z różnych elementów. Dobrze pokazuje to zdanie z Historii mego wieku, mówiące o pierwszym dniu warszawskiej insurekcji, w którym to zdaniu Karpiński do pospólstwa dodał właśnie przymiotnik "różne”; i zrobił to, jak mi się zdaje, całkowicie spontanicznie, bez zastanowienia, dając wyraz jakiemuś głębokiemu przekonaniu, że pospólstwo to jest właśnie coś takiego, co jest różne, składa się z różnych segmentów i konstytuuje się przez swoją różność. "Cechom i różnemu pospólstwu wyrzucano broń różną z arsenału przez drzwi i okna”. Innego synonimu; o tyle ciekawego, że w ogóle nie łączącego pospólstwa z jakimś segmentem społeczności; używał w swoich listach do Kościuszki prezydent Warszawy Wyssogota Zakrzewski. Pospólstwo oznaczało u niego nie lud czy motłoch, lecz wyłącznie obecność; to znaczy tych, którzy byli w tym oto miejscu obecni. Jeśli tak właśnie (czego nie jestem pewien) można to rozumieć, to pospólstwo byłoby synonimem wszystkich obecnych, a wszyscy obecni byliby synonimem pospólstwa.

"Wzięci oni byli; czytamy w liście Zakrzewskiego z 5 maja; w detencją dla własnego ich bezpieczeństwa w pierwszych momentach poruszenia powszechnego, trzymani byli dotąd dla dogodzenia publiczności”. Zakrzewski stosował swoje utożsamienie (pospólstwo = publiczność) konsekwentnie i także ci, którzy wieszali, nie byli według niego tłuszcz czy motłochem, lecz publicznością.

Dowodzi tego list do Kościuszki z 9 maja, gdzie mowa jest o tym, że "między godziną 10 i 12 w nocy publiczność stawianiem czterech szubienic … zatrudniła się”. Dopiero trochę dalej mamy w tymże liście synonimiczny wobec publiczności lud; "tam od niezliczonego ulice i rynek napełniającego ludu, raz okrzykiem, drugi raz naleganiem o karę na zdrajców Ojczyzny witanym byłem”. Mój ostatni przykład jest trochę wcześniejszy, pochodzi z wydanych w roku 1791 "Niektórych wyrazów porządkiem abecadła zebranych" Franciszka Salezego Jezierskiego. Hasło "Szkapy" zamieszczone w "Niektórych wyrazach" mówi, że szkapy to jest "pospólstwo końskie, bo jak są między ludźmi szlachta i pospólstwo, tak między stadami w Polszczę są konie i szkapy”. Wynikałoby z tego, że pospólstwo to je^t coś gorszego, bo szkapy są gorsze, ale to porównanie było pomyślane jako żarcik; wymierzony oczywiście nie w szkapy, lecz w szlachtę, która szkapy męczy.

Więcej na ten temat dowiadujemy się z hasła Pospólstwo. Zdaniem księdza Jezierskiego, szkapie pospólstwo to było to, co Polska miała najlepszego; był to bowiem jej naród. "Część największą ludzi ubogich i pracowitych zowiemy pospólstwem; u Francuzów pospólstwo jest trzecim stanem, według mnie pospólstwo powinno by się nazywać najpierwszym stanem narodu albo, wyraźniej mówiąc, zupełnym narodem. Bogactwo i moc państw pospólstwo składa i pospólstwo utrzymuje charakter narodów”. Jezierski miał ciekawe poglądy dotyczące miejsca i roli szlachty w polskiej społeczności; był mianowicie zdania, że szlachta, będąc formacją europejską, nie może pretendować do tego, żeby być narodem, więcej nawet, być nim, choćby nawet chciała, nie jest w stanie. Ze swojej szlacheckiej, europejskiej istoty jest bowiem elitą, a będąc elitą, jest tym samym podobna i nieuchronnie musi być podobna do innych europejskich elit; będąc zaś podobna do europejskich elit, żyjąc tak, jak one, w taki sam sposób, zatraca tym samym, nawet musi zatracić, swoją polską szczególność, a zatem i tożsamość.

"Szlachta w całej Europie, po wszystkich narodach jest podobna do siebie i formuje jakby jedno pokolenie ludzi; rozmawiają do siebie językami, których uczą się w młodości, mają nauki i grzeczność, obłudę i pychę. Pospólstwo zaś rozróżnia narody, utrzymuje rodowitość języka ojczystego, zachowuje zwyczaje i trzyma się jednostajnego sposobu życia”. Przykłady można by jeszcze pomnożyć, ale pewnie nie dowiedzielibyśmy się wiele więcej. Już zresztą widać, na czym polegał, koło roku 1794, problem z pospólstwem; panowało w tej kwestii kompletne zamieszanie i nic nie było wyjaśnione lub, bo może lepiej tak będzie powiedzieć, uzgodnione. Język to tylko pokazuje; ale to nie był problem (tylko) językowy. Pospólstwo było ludem i nie było ludem, było narodem i nie było narodem, było ciemne i rozjuszone, ale także spokojne i łagodne. Jasne było właściwie tylko tyle, że jest to jakaś straszna siła, której miejsce; w społeczeństwie i w historii; pozostaje nierozpoznane. Hasło Andrzeja Bańkowskiego w Etymologicznym słowniku języka polskiego kończy się próbą ustalenia, skąd rzeczownik "pospólstwo” wziął się w polszczyźnie. Bańkowski (zgodnie zresztą z powszechnym odczuciem) uważa, że jest to słowo, które pochodzi zapewne od "pospołu” (czyli "razem”). Zastanawiają go jednak, jak pisze, powtarzające się w źródłach staropolskich, czternasto i piętnastowiecznych, warianty "postpólstwo” i "postwólstwo”; zdaniem tego leksykografa świadczą one, że oprócz "pospólstwa” od "po społu” było też "postwólstwo” od "po stwołu”.

Hasło Bańkowskiego proponuje nam porównać to "postwólstwo” ze staropolskimi nazwami miejscowymi; Stwolna i Stwolno; a także z rosyjskim "stvoł”, czyli "pień”. Bańkowski, zgodnie z obyczajami panującymi w leksykografii, nie komentuje tego odnalezionego przez siebie źródła, ale ja (nie będąc leksykografem) mogę sobie na to pozwolić. Kto lubi obserwować tajemnicze życie roślin, wie dobrze, że nigdy nie da się przewidzieć, co wyrośnie z pnia; w którym miejscu to coś (ten fragment z głębi życia wydobywający się na jego powierzchnię) nagle się pojawi i w którym kierunku będzie rosło; czy to coś będzie rosło powoli czy szybko, prosto czy krzywo, jak to będzie wyglądało i do czego to będzie podobne. Czy to będzie kiedyś wielki nowy pień, wspaniałe nowe drzewo, czy mała gałązka. Tego nikt wiedzieć nie może.

Co wyrasta z pnia, nie musi być nawet nazwane; tak czy inaczej, wyrasta; po prostu; wyrasta.

Rozdział "SPISEK KOŁŁĄTAJA"

Czy ksiądz Hugo Kołłątaj i poeta Jakub Jasiński zawiązali gdzieś pod koniec października; lub może trochę wcześniej, nawet jakieś dwa lub trzy miesiące wcześniej; spisek, którego celem było zgładzenie króla oraz jego licznej rodziny? Królewskiej rodziny jeszcze nie policzyłem; nie jest to takie łatwe ale zdaje się, że na Zamku, w ostatnich tygodniach insurekcji, było troje lub czworo królewskich dzieci. Razem z dwoma siostrami i z tajną żoną króla, daje to koło ośmiu osób; trzeba byłoby, chcąc ich wszystkich zgładzić, postawić co najmniej osiem szubienic. Twierdzono zresztą również; na temat październikowego lub sierpniowego lub wrześniowego spisku Kołłątaja krążyły w Warszawie różne dzikie plotki; że ekspodkanclerzy z generałem-poetą (do spisku, wedle plotek, miało należeć jeszcze kilku księży) planowali również powieszenie Tadeusza Kościuszki oraz Ignacego Potockiego. Czyli, mówiąc inaczej, planowali totalną destrukcję insurekcyjnej władzy. Tym, który wiadomości na temat spisku potraktował najpoważniej; czemu trudno się dziwić; był sam król. W liście do swojego szambelana, Mikołaja Wolskiego, napisanym na Zamku "dnia 15 septembris 1794”, a więc już po zajęciu Warszawy przez wojska Suworowa, zawiadamiał on owego Wolsia (był to jego ulubieniec, przebywający wtedy w Białymstoku); a poprzez niego następne pokolenia, bowiem list skierowany był w przyszłość i królowi wyraźnie zależało na tym, żeby przyszłość dowiedziała się, jakim potworem był ksiądz Kołłątaj; list zawiadamiał więc Wolsia i przyszłość, że znane są nawet jakieś dokumenty, które mogą być w tej sprawie dowodem; to znaczy świadczą, że spisek został zawiązany. Co prawda, król nie widział tych dokumentów osobiście, ale byli ludzie, którzy je widzieli. "Ja na to dokumentów; czytamy w królewskim liście; oczyma memi nie czytałem, ale są tacy, którzy mówią, że ich czytali, i opinia jest taka w Warszawie powszechna”. Jak wynika z tego listu, Kołłątaj postanowił zgładzić króla (a także, dodatkowo, jakieś inne osoby), ponieważ uważał; tak to przynajmniej król tłumaczył swojemu szambelanowi; że właśnie w ten sposób uda mu się przekonać francuskich jakobinów do udzielenia wsparcia (finansowego oraz militarnego) polskiej insurekcji. Tych, którzy w imieniu insurekcji starali się w Paryżu uzyskać od Robespierre’a jakąś pomoc dla Polski ("udawali się do Rządu Francuskiego”), Stanisław August (nie bardzo rozumiem dlaczego) nazywał intrygantami. "Tym mówię intrygantom odpowiedziano w Paryżu: ani pieniędzy ani wojska wam nie dodamy, póki będziecie mieli króla”. Usłyszawszy taką to odpowiedź, tłumaczył monarcha swojemu Wolsiowi, intryganci postanowili króla usunąć. To rozumowanie, które przedstawił Stanisław August, było do pewnego stopnia zgodne z prawdą; Robespierre rzeczywiście powiedział w czasie którejś z rozmów Franciszkowi Barssowi, który zabiegał w imieniu władz insurekcyjnych o francuską pomoc, że Francja nie może udzielić pomocy polskiej rewolucji, ponieważ jest to rewolucja szlachty, a nie ludu. "Ta odpowiedź [Robespierre’a] pisał dalej w swoim grudniowym liście Stanisław August; miała być powodem xiędzu Kołłątajowi przeznaczenia dla mnie śmierci gwałtownej, równie jak i wielu inszym osobom, których zgładzić nie udało mu się w dniach 9 Maja i 28 Czerwca, i dzień do tego miał być wybrany w Novembrze właśnie”. Dobrze byłoby wiedzieć, skąd pochodziły informacje, którymi król podzielił się wtedy z Wolskim, ale wydaje się, że tego w żaden sposób nie da się ustalić. "Są tacy, którzy mówią” oraz "opinia jest taka w Warszawie powszechna”- to mogłoby wskazywać, że do Stanisława Augusta dotarły (może nawet dopiero po ucieczce Kołłątaja z Warszawy i wejściu wojsk rosyjskich) jakieś plotki, które mówiły o złowrogich zamiarach ekspodkanclerzego. Ze wzmianki o dokumentach oraz o tych, którzy "mówią, że ich czytali”, dałoby się natomiast wyciągnąć wniosek zupełnie inny; że informatorami króla byli jacyś jego szpiedzy czy (powiedzmy ostrożniej) płatni agenci, którzy mogli się znajdować gdzieś w pobliżu Kołłątaja. Szczególnie zaś data zamierzonego wystąpienia; "dzień … wybrany w Novembrze”; mogłaby świadczyć, że to były wiadomości, które pochodziły (mogły pochodzić) ze źródeł jako tako wiarygodnych. Ale nic więcej nie sposób na ten temat powiedzieć.

Trochę wiadomości o październikowym spisku, które również; zresztą z różnych powodów; dałoby się (z biedą) nazwać źródłowymi, znajdujemy jeszcze w dwóch miejscach. Jedno z nich to drugi tom Pamiętników o Polsce i Polakach Michała Kleofasa Ogińskiego, drugie to Żywot Juliana Ursyna Niemcewicza pióra księcia Adama Czartoryskiego.

Pamiętniki o Polsce i Polakach ukazały się po raz pierwszy w roku 1827 w Paryżu.

Było to wydanie w języku francuskim, po polsku zaś, w bardzo niechlujnym przekładzie anonimowego tłumacza, Pamiętniki wyszły dopiero w roku 1870. W drugim tomie Pamiętników Ogiński opowiadał o swoich spotkaniach z generałem Jasińskim, które miały miejsce prawdopodobnie gdzieś w połowie października.

Kompozytor polonezów był kompletnie pozbawiony talentu literackiego, więc jego opowieść, dość rzeczowa, niczym się, poza tą suchą rzeczowością, nie zaleca nie widzimy ani żadnego z rozmówców, ani miejsca, w którym rozmawiają, nie dowiadujemy się też niczego takiego, co pozwoliłoby ustalić, czy rozmawiano o jakichś konkretach, czy tylko; jak najogólniej; teoretyzowano na temat ewentualnego wieszania. Fragment dotyczący październikowego spisku mówi, co następuje. "Generał Jasiński, dobry patriota i waleczny jak jego szabla, lecz zapalony do zbytku, przyszedł kilka razy obiadować ze mną sam na sam. Pewnego razu proponował mi wstąpić do klubu jakobinów, dodając, że jeżeli nie przyjmę tej propozycji, wystawiam się na niebezpieczeństwo być powieszonym, nad czym by się martwił”. Ogiński, postawiony przed takim wyborem; albo udział w spisku jakobinów, albo szubienica; zachował się dzielnie i odpowiedział generałowi, że podobne groźby nie robią na nim "żadnego wrażenia”. Jasiński, mimo to, nie zrezygnował. "Wrócił; czytamy w Pamiętnikach o Polsce; jeszcze drugi raz, usiłując przekonać mnie, że jeśli się nie wyrżnie całej szlachty, Polska nie może być ocaloną”. Rozmowy między poetą a kompozytorem polonezów skończyły się ostatecznie na niczym i Jasiński, zrażony może tym, że nie udało mu się nakłonić Ogińskiego do uczestnictwa w jakobińskim spisku, a może jakimiś innymi niepowodzeniami, postanowił, jak dowiadujemy się z Pamiętników, opuścić Warszawę i udać się do Paryża; "zaproponował mi puścić się z nim pieszo w drogę do Paryża, ponieważ, jak mówił, w Polsce są tylko zdrajcy lub ludzie słabi i bez energii”. Ogiński nie przystał jednak również i na tę propozycję (był znacznie bogatszy od poety-generała, więc może nie miał ochoty na pieszy spacer do Paryża; wolał pojechać tam jedną ze swoich karet) i wytłumaczył Jasińskiemu, że lepiej będzie "zginąć z bronią w ręku, aniżeli opuszczać kraj”. Tak się też, jak wiadomo, stało; poeta zginął z bronią w ręku, jak pisał Ogiński; "w tydzień później poległ … pod Pragą”. Jeśli autorowi Pamiętników coś się w tym miejscu nie pomyliło i rzeczywiście rozmawiał z Jasińskim zaledwie kilka czy kilkanaście dni przed jego śmiercią na Pradze, to te rozmowy w sprawie wyrżnięcia "całej szlachty” (oraz ewentualnego udziału Ogińskiego w tej imprezie) musiały toczyć się nawet w ostatnich dniach października. Praga została bowiem zdobyta przez Rosjan 4 listopada i Jasiński poległ tam, ostrzeliwując się zza palisady Zwierzyńca, tego właśnie dnia. Nie wiem, dlaczego na znanej litografii, przedstawiającej samotnego Jasińskiego, który broni się na praskim szańcu, nie ma ani palisady, ani zwierząt błąkających się między okopami, a karabin generała zastąpiony tam został szablą. Jasiński zginął, trafiony zbłąkaną kulą lub odłamkiem kartacza, kiedy, wśród swoich żołnierzy, karabinowym ogniem próbował powstrzymać atak rosyjskiej piechoty; to jest pewne. W Pamiętnikach o Polsce i Polakach mamy też podany; jest to, o ile wiem, jedyne tego rodzaju świadectwo; konkretny dzień, w którym Kołłątaj i Jasiński postanowili wywołać jakiś ludowy tumult (czy może wojskową rewoltę), a potem porwać króla i przejąć władzę w Warszawie. "Z innej strony; pisał Ogiński; kilka osób przywiązanych do króla przybyło mnie ostrzec potajemnie, że 28 października stronnictwo jakobinów będzie usiłowało podburzyć lud, aby uwieźć króla i wymordować wszystkich, których by podejrzywano, że należą do jego stronnictwa”. Ci stronnicy króla, którzy zjawili się u Ogińskiego, także mieli jakieś spiskowe pomysły, bowiem również i oni zamierzali wystąpić zbrojnie.

"Namawiano mnie, abym się połączył z małą liczbą zbrojnych ludzi, którzy się około mnie znajdowali, … w celu obrony osoby królewskiej i zapobieżenia rozlewowi krwi”. Jak widać, na Ogińskiego liczyli i jakobini, i ludzie króla.

Gdyby Stanisław August został w październiku porwany i gdyby jego stronnicy wystąpili zbrojnie w jego obronie (wiadomości mówiącej, że Stanisław August miał być porwany i gdzieś wywieziony, nie ma nigdzie indziej; znajduje się ona tylko w Pamiętnikach o Polsce), to na ulicach Warszawy, tuż przed rzezią Pragi, mielibyśmy prawdopodobnie coś w rodzaju wojny domowej. Może niewielkiej, ale jednak wojny. Czegoś więcej o spisku Kołłątaja i Jasińskiego dowiedział się, ale znacznie później, zapewne dopiero gdzieś w latach trzydziestych XIX wieku, książę Adam Czartoryski; to zaś, czego się dowiedział, wyszło na jaw jeszcze później, bo dopiero w roku 1860. Wtedy właśnie ukazało się w Berlinie ostatnie literackie dzieło księcia, Żywot Juliana Ursyna Niemcewicza. Książę Adam miał wówczas dziewięćdziesiąt lat. "Przyszło na koniec do myśli; mówi jego opowieść o wydarzeniach z roku 1794; między niektórymi knującymi nieustanne zawichrzenia, żeby króla, wówczas od wszelkiej czynności i winy usuniętego, i wszystkich ludzi wyższych, bogatszych, szanowniejszych, w jednej nocy zgładzić”.

Czartoryski, bardzo zresztą rozsądnie, tłumaczył zamiary spiskowców tym, że chcieli oni, przez swój "obrzydliwy, zbójecki czyn”, wydobyć z Polski ukryte w niej i koniecznie jej potrzebne (w tej rozpaczliwej chwili, kiedy insurekcja konała) siły. "Wykonanie szalonego zamysłu miało stworzyć Polsce siły, na których jej zbywało”. "Spodziewano się … nadać narodowi jakąś urojoną moc bezwzględnej, bezsumiennej, zajadłej, desperackiej, na wszystko gotowej rozpaczy”. Dalej mamy w dziele Czartoryskiego oskarżenie Kołłątaja; oskarżenie wyraźne, ale zarazem bardzo ostrożne, bowiem książę Adam nie wymienił początkowo żadnego nazwiska, sugerując tylko, że w spisku miały swój udział jakieś "znamienite osoby”. "Niektóre znamienite osoby, nawet położeniem i dawną przyjaźnią bliskie Naczelnika, nie były, mówiono, zupełnie obce naradom tego spisku”. Dopiero pod koniec swej opowieści, i nadal bardzo ostrożnie, książę zdecydował się wskazać na Kołłątaja. "Wszelako głos publiczny długo po rewolucyi obwiniał, nie wiem, czy słusznie, szczególnie Kołłątaja o znajomość owego spisku”. Opowieść Czartoryskiego przesuwa zawiązanie spisku na okres trochę wcześniejszy, poprzedzający klęskę pod Maciejowicami. Spiskowcy, wedle wiadomości, które posiadał książę Adam, chcieli wykonać swój "szalony zamysł” (czy może go tylko omawiali) mniej więcej wtedy, kiedy Warszawa była oblężona przez Prusaków i przez Rosjan; “rzecz ta knowała się w czasie trwającego oblężenia Warszawy”; a więc w lipcu albo w sierpniu. Ponieważ było to przed bitwą pod Maciejowicami, na liście tych, którzy mieli być zgładzeni "w jednej nocy”, został umieszczony przez Kołłątaja również Naczelnik. "Kościuszko nawet nie miał być oszczędzonym, bo jak Arystyd, był zbyt cnotliwym, serdecznym i bez winy”. Mogło tak oczywiście być, że Kołłątaj i Jasiński chcieli dokonać przewrotu już wcześniej, nawet w lipcu lub w sierpniu, ale coś im w tym przeszkodziło; i dlatego odłożyli wykonanie swojego zamiaru na koniec października. Jak widać, opowieść Czartoryskiego (wydobyłem tu z niej wszystkie najistotniejsze elementy) jest trochę ogólnikowa, choć jego informator; był nim bez wątpienia Julian Ursyn Niemcewicz; musiał znać całą tę sprawę bardzo dokładnie i ze szczegółami. Swoją wstrzemięźliwość oraz ogólnikowość swojej opowieści książę Adam tłumaczył tym, że Niemcewicz, choć wiedział bardzo dużo (tę wiedzę zapewniała mu jego ówczesna pozycja; był adiutantem i sekretarzem Kościuszki), "wzdrygał się” przed odkryciem całej prawdy, a czynił to z dwóch powodów. Po pierwsze, "odkrycie podobnego rodzaju prawdy” obciążyłoby "osoby wówczas jeszcze żyjące, dosyć już i aż nadto nieszczęśliwe”. Także w tym miejscu Czartoryski, choć nie wymienił żadnego nazwiska, miał niewątpliwie na myśli Kołłątaja oraz jego późniejsze losy. Po drugie, ujawnienie całej prawdy o spisku byłoby według Niemcewicza (a z pewnością również według Czartoryskiego) równoznaczne z wnikaniem w jakieś "ohydne tajniki” życia polskiego, a to "rzuciłoby niezawodnie uwłaczający i ciężki cień na całą Polskę”. To właśnie, tłumaczył książę, zmusiło Niemcewicza do zachowania "zupełnego milczenia o smutnych a czarnych tajemnicach końca powstania”. Milczenie; do pewnego stopnia; zachował też Czartoryski, który mógł wiedzieć, a nawet z pewnością wiedział znacznie więcej. Jeśli zaś wiedział, to może obiecał Niemcewiczowi, że będzie milczał; powie tylko tyle, ile godzi się, mając na uwadze narodowy interes Polaków, powiedzieć. Jest to już cała moja wiedza o spisku Kołłątaja. Ponieważ dalszego ciągu tych wydarzeń, które zaprojektowali Kołłątaj z Jasińskim, nie było, a to, co miało się wydarzyć, nigdy się nie wydarzyło, ten ciąg dalszy, nie ma innej rady, musimy sobie jakoś wyobrazić. Wprzód mamy więc jakiś październikowy, może jeszcze wrześniowy wieczór. W Warszawie pada nieprzyjemny, zimny, zapowiadający wczesną jesień (oraz zbliżającą się klęskę insurekcji) deszcz i do mieszkania księdza Kołłątaja, gdzie znajdują się także ksiądz Józef Meier oraz ksiądz Florian Jelski; przyjmuje się, że Kołłątaj mieszkał w tak zwanych Pasztetach (czy w jednym z Pasztetów), dwóch rotundach (lub w jednej z tych rotund), które znajdowały się w dużym ogrodzie przy ulicy Czerniakowskiej pod numerem 3007, tuż nad brzegiem Wisły, ta»n, gdzie Czerniakowska łączyła się wtedy z nadbrzeżnym Solcem, ale tego mieszkania, o którym teraz mówimy, nie należy mylić z Pasztetami lub Pasztetem, bowiem na początku lata 1794 roku Kołłątaj znalazł sobie mieszkanie w samym centrum ówczesnej Warszawy, na rogu Szerokiego Krakowskiego Przedmieścia i ulicy Bednarskiej, w tej kamienicy, w której była apteka Wasilewskiego; do kamienicy Wasilewskiego przybywa więc późnym październikowym wieczorem, może nawet już po północy, generał Jakub Jasiński oraz jeszcze ktoś, kogo Jasiński, pod swoim eleganckim, paryskim parasolem, przyprowadza ze sobą i kto nie przedstawia się i pozostaje nierozpoznany. Ten ktoś wyjmuje z mokrego kapelusza (jest to czarny tricorne) lub z fałd długiej czarnej peleryny lub z przemoczonego buta rulon ze złotymi dukatami (lub worek, w którym są potrójne czerwone złote), ale nie uczestniczy w naradzie i położywszy rulon przed Kołłątajem, wychodzi nie powiedziawszy ani słowa.

Jasiński ręczy za tego kogoś, ale ??? może powiedzieć, jak się ten ktoś nazywa.

Domysł, że przybysz z rulonem to awanturnik i agent kilku wywiadów (rosyjskiego, francuskiego oraz pruskiego) nazwiskiem Chaćkiewicz vel Chodźkiewicz, nie wydaje się daleki od prawdy. Pieniądze, złote dukaty lub potrójne czerwone złote, zostaną rozdane na ulicach dwa lub trzy dni później, wieczorem, w przeddzień wydarzeń październikowych. Rozdadzą je chłopcy z drukarni księdza Franciszka Ksawerego Dmochowskiego, mali drukarczycy, a ci, którzy je otrzymają, postawią w zamian na Krakowskim Przedmieściu, Nowym Świecie, Podwalu i Długiej kilkanaście; może nawet kilkadziesiąt; szubienic. Tematem narady, która odbywa się po wyjściu nieznajomego w trójgraniastym kapeluszu, jest lista proskrypcyjna, przygotowana uprzednio przez Kołłątaja. Generał Jasiński dopisuje do niej kilka nazwisk, wśród nich nazwisko Michała Kleofasa Ogińskiego, ksiądz Meier pyta, czy powieszone zostaną także kochanki Stanisława Augusta. Odpowiedź generała Jasińskie go; kobiet nie wieszamy; nie zadowala księdza Meiera, po nieważ uważa on, że nastała epoka braterstwa i równości a zatem kobiety powinny być traktowane jak bracia, czyli dokładnie tak samo jak mężczyźni; inny sposób obchodzenia si z nimi ubliżałby ich ludzkiej godności i czyniłby z nich osób; odmienne, na poły zwierzęce. Obrzydliwe zwierzęta; krzyczy ksiądz Meier.; Obrzydliwe włochate naczynia, służące do zaspokajania męskiej żądzy.; Ksiądz Kołłątaj, zniecierpliwiony, mówi, że do wieszania kobiet przystąpi się dopiero p opracowaniu filozoficznych podstaw feminizmu, kiedy zostanie rozstrzygnięte, czy feministki są naszymi braćmi czy siostrami. Jeśli są braćmi, będziemy je wieszać.; Ale o co ci chodzi, Kubusiu; pyta Jasińskiego.; Ja cię nie rozumiem. Co t masz przeciwko Kleofasowi? Bo mnie jego polonez Pożegnani Ojczyzny bardzo się podoba.; Narada w kamienicy Wasilewskiego kończy się nad ranem, a następnego dnia Kołłątaj i Jasiński oraz ich pomocnicy (ksiądz Meier i ksiądz Jelski); przystępują do pracy.

Lista proskrypcyjna; na pierwszym miejscu jest król Stanisław August, na drugim Ignacy Potocki, na trzecim Kościuszko, na czwartym biskup Skarszewski, a na piątym (dla ukontentowania księdza Meiera) dwie metresy Skarszewskiego, jedna żeńska, a druga męska; zostaje powielona w drukarni “Gazety Rządowej” (jej redaktor naczelny, ksiądz Dmochowski, jest jednym ze spiskowców) i można ją przeczytać, przybitą gwoździkami przez małych chłopców, na drzwiach wszystkich insurekcyjnych instytucji; wisi na ulicy Długiej na drzwiach Pałacu Raczyńskich, gdzie ma swoją siedzibę Rada Najwyższa Narodowa, i na ulicy Senatorskiej, na drzwiach Pałacu Prymasowskiego, gdzie odbywa swoje posiedzenia Sąd Najwyższy Kryminalny, i na drzwiach insurekcyjnego pocztamtu na rogu Koziej i Trębackiej.

Ktoś zrywa listę z budki wartownika przed Zamkiem (zawiesił ją tam jakiś staromiejski obdartus) i przynosi ją królowi. Stanisław August wyciąga rękę, w której jest lista proskrypcyjna, i podaje ją komuś, kto stoi w mroku (jest to kobieta, ale nie widzimy jej twarzy), powtarzając przy tym (ma łzy w oczach) ostatnie słynne zdanie króla Francuzów, Ludwika XVI, wypowiedziane na stopniach szafotu:; Je n’ai jamais desire que le bonheur de mon peuple.; Na Woli, na Ujazdowie i na Mokotowie, tam gdzie warszawskie damy z Krakowskiego Przedmieścia pospołu z warszawskimi kurewkami z ulicy Trębackiej (damy i kurewki jednako w błękitnych pończoszkach i słomianych kapelusikach z małym rondkiem) pracują przy umacnianiu wałów i pogłębianiu okopów, pojawiają się młodzi mężczyźni; opowiadają oni, że schwytano kogoś, kto przewoził szyfrowany list, który Stanisław August napisał do swojego starego przyjaciela, generała petersburskiej carycy, Nikołaja Repnina; w tym liście wyjawiał rosyjskiemu wodzowi opracowany przez Kościuszkę tajny plan obrony Warszawy. Wszystko jest gotowe i zaraz zacznie się wielkie październikowe wieszanie, które z polskiej insurekcji uczyni coś niesamowitego; coś takiego, czego w ogóle nie jesteśmy sobie w stanie wyobrazić. Szubienica, na której powieszony będzie król, zbudowana zostanie właśnie tam, gdzie stoi kamienica Wasilewskiego i Szerokie Krakowskie Przedmieście staje się Wąskim Krakowskim Przedmieściem; żeby ksiądz Kołłątaj, ze swojego balkonu, mógł przyglądać się do woli znienawidzonemu wisielcowi. Wisielec w kamizelce w drobne różowe paseczki, koszuli (przybrudzonej) z koronkowymi mankietami i w białych spodniach z brukselskiego kamlotu; a u stóp szubienicy leży jego letni kapelusik z czarnej słomki; osobno białe, postrzępione piórko. Ale szubienic będą setki, a ofiar będą tysiące, tysiące; bo to będzie polski Wielki Terror, polski Grandę Terreur, który zakończy dopiero (także niewyobrażalnie) jakiś polski Thermidor.

Wydaje się też oczywiste, że szubienice, maszyny pracujące bardzo powoli, nie wystarczą i z Paryża zostaną sprowadzone gilotyny oraz umiejący je obsługiwać specjaliści. Pierwsza z tych szybkich maszyn będzie ustawiona na miejscu nazywanym Trzy Krzyże albo Złote Krzyże; trochę daleko od centrum, ale jest tam wystarczająco duży plac, żeby zmieścili się wszyscy chętni, którzy zapragną przyjść i popatrzyć. Tam, gdzie zaczyna się ta ulica, którą idzie się do Wiejskiej Kawy; cicho spadający nóż i słabe stuknięcie, jedno, gdy głowa, nim wpadnie do kosza z trocinami, podskakując uderza o deskę. Cały ten fragment, od październikowego deszczu i przybycia generała Jasińskiego do mieszkania księdza Kołłątaja, składa się oczywiście ze zmyśleń; Chaćkiewicz nie przyniósł rulonu z pieniędzmi, nie jest nawet pewne, czy pracował wtedy dla francuskiego lub pruskiego wywiadu, Kołłątaj nie opracował listy proskrypcyjnej, ksiądz Meier nie myślał (z przyjemnością) o wieszaniu kobiet, biskup Skarszewski miał dwie metresy, ale obie żeńskie, a generał Jasiński nie spiskował przeciwko Kościuszce, a jeśli nawet trochę spiskował, to nic z tego nie wyszło, ponieważ zginął w Zwierzyńcu na Pradze, stając się w ten sposób bohaterem Polaków. Damy i kurewki, pracujące wtedy ochotniczo przy rozbudowywaniu warszawskich umocnień, nosiły błękitne pończoszki i słomiane kapelusiki; tylko to jest prawdą. Ale to wszystko, co zmyśliłem, mogłoby się wydarzyć, a nawet z pewnością by się wydarzyło (to lub coś podobnego), ponieważ wszystko było już gotowe. Nie w tym sensie, że Kołłątaj z Zajączkiem czy Jasiński z Dmochowskim przygotowali wyśmienity projekt i zamówili w Paryżu szybkie gilotyny. Wszystko przygotowane było w tym sensie, że był taki nastrój, panowało takie przekonanie; wśród tych, którzy tego chcieli, i wśród tych, którzy tego nie chcieli. Wszyscy byli przekonani, że musi się znaleźć jakieś wyjście; z tej beznadziejnej bezwyjściowej insurekcyjnej sytuacji; i że jedynym wyjściem jest śmierć króla. Zacytuję tu jeszcze jeden mały fragment z listu króla, tego z 15 grudnia, do szambelana Wolskiego; akurat ten fragment dobrze pokazuje to przekonanie, że nie ma innego wyjścia i król musi umrzeć.

Stanisław August; już całkowicie bezpieczny, bo pod opieką rosyjskich generałów; opowiadał Wolskiemu (można podziwiać królewską przenikliwość i inteligencję, a także królewskie poczucie humoru) taką anegdotkę. "Tu przeminąć nie mogę anegdoty jednej, ukazującej jak daleko i starownie ksiądz Kołłątaj i jego dependenci truli umysły osób z natury najlepszych. Pani Sołtanowa wyjeżdżając stąd już po upadku naszym, powiedziała te słowa: Król wszystkiemu winien; trzeba Jemu było; i wskazała palcem na szyję”. Trzeba jemu było. Wszyscy to wiedzieli i wszystko to, co wyżej zmyśliłem, wydarzyłoby się, gardło króla zostałoby przecięte (cięcie przez historię Polski), gdyby spełniony został choć jeden z tych warunków; gdyby petersburska caryca z jakichś powodów (trudnych zresztą do wyobrażenia) zwlekała z interwencją militarną, gdyby król pruski uznał, że jakaś mała resztka wolnej Polski, jakieś buforowe państewko nad Wisłą ze stolicą w Warszawie jest dla niego korzystniejsze niż granica z Rosją, gdyby francuscy jakobini przyszli z pomocą polskiej insurekcji, gdyby armia Kościuszki była znacznie liczniejsza i znacznie lepiej uzbrojona. Mówiąc inaczej, coś takiego (niekoniecznie akurat to, co sobie tu wyobraziłem, lecz coś w tym rodzaju) mogłoby, a nawet musiałoby się wydarzyć, gdyby został spełniony ten jeden jedyny warunek; gdyby polska insurekcja, która skończyła się w listopadzie rzezią Pragi, potrwała trochę dłużej, jeszcze rok lub dwa lub trzy. Wtedy to, co Ignacy Potocki i Hugo Kołłątaj wymyślili w Dreźnie jako nasze narodowe powstanie, stałoby się; bez niczyjej woli czy chęci; samą siłą dziejowej konieczności; samą siłą swojego wulkanicznego dziejowego rozpędu; czymś w rodzaju straszliwej rewolucji; podobnej do tej, która szalała wtedy w Paryżu. Trochę tu żartuję (krwawo), ale sprawa była i jest poważna narodowe korzyści, jakie wynikają (wynikałyby) z takiego rozwiązania, to znaczy z przekształcenia narodowej insurekcji w narodową rewolucję, która przemieniłaby naród (a wobec tego, nawet gdyby została pokonana, stałaby się rewolucją zwycięską), wydają mi się oczywiste; i trzeba je, choć nigdy z tych korzyści nie skorzystamy, docenić. Z wszystkich korzyści, które można tu sobie wyobrazić, korzyścią najważniejszą byłoby powieszenie Stanisława Augusta Poniatowskiego.

Jego śmierć na szubienicy byłaby wielkim wydarzeniem w historii Polski, wydarzeniem, które w całej swojej ohydzie, potworności i wielkości radykalnie i już na zawsze zmieniłoby nasze dzieje; zupełnie inny ich obraz mielibyśmy teraz w naszych głowach. Naród ufundowałby się na tym morderstwie; stałby się przez ten czyn groźnym i dzikim narodem królobójców; i ten czyn dziki i straszny uczyniłby Polaków (może przedwcześnie, a może w samą porę) narodem nowoczesnym idącym przez krew ku swoim nowym przeznaczeniom. Trzeba tu dostrzec także i to, że powieszenie króla byłoby niezwykle korzystne dla niego samego (nawet jeśli on byłby w tej sprawie innego zdania). Stanisław August był i pozostaje królem trochę niewyraźnym; nie bardzo wiadomo, czy był roztropny, czy tylko tchórzliwy, czy był leniwym sybarytą, czy pracowitym i przebiegłym politykiem, czy dbał o swój naród, czy tylko o swoje kochanki i swoje pieniądze. Nie wiadomo nawet, czy chciał być kochany i szanowany przez Polaków, czy tylko chciał, żebyśmy mu dali święty spokój; żeby mógł wieczorami spokojnie oglądać włoskie ryciny oraz zabawiać się w łóżku z niezliczonymi baletnicami. Gdyby go powieszono, natychmiast i na wieki straszliwie by się uwyraźnił; stałby się królem powieszonym. Wisielec spod kamienicy Wasilewskiego i jego kamizelka w różowe paseczki; cóż to za widok wspaniały! I jeszcze patrzący na to z balkonu, zamyślony (piękny w tym zamyśleniu; to był piękny człowiek) ksiądz Kołłątaj. Taki król byłby też znacznie lepiej widoczny i łatwiejszy do zapamiętania, także dla tych, co nie interesują się historią ojczystą, bo wzniósłby się, nawet dosłownie, na pewną wysokość, a takiego obrazu się nie zapomina. To wydarzenie; zakładanie szelek i podciąganie króla na szubienicy (i jeszcze drewniane sztuczne zęby wypadające wtedy z królewskiej szczęki); byłoby czymś takim, o czym uczyłyby się dzieci w naszych szkołach; to byłoby coś w rodzaju (wydarzenie podobnej wagi) Bitwy pod Grunwaldem, Batorego pod Pskowem, może nawet coś w rodzaju Chrztu Polski. Polska ochrzczona wtedy tym wieszaniem, Polska ochrzczona pod kamienicą Wasilewskiego na Krakowskim Przedmieściu jeszcze i dziś byłaby jakąś całkiem inną Polską; nie bardzo potrafię ją sobie wyobrazić, ale z pewnością byłaby to Polska radykalna, na wieki zradykalizowana. Tym, którzy jej się nie podobają, mówiąca: Zniknijcie nam z oczu, bo będziecie powieszeni. O właśnie tam, na Krakowskim Przedmieściu; pod kamienicą Wasilewskiego.

Rozdział "NA PIASKACH"

Aresztowania rozpoczęły się wieczorem 28 czerwca, natychmiast po wejściu do miasta szwadronów brygadiera Jaźwińskiego wysłanych z obozu Kościuszki pod Gołkowem, i trwały przez kilka następnych dni. Pierwszych zatrzymanych doprowadzono do więzień i na odwachy jeszcze w czasie tej ogromnej burzy, która zakończyła czerwcowe wieszanie. Dokładna liczba aresztowanych jest trudna do ustalenia i w dziełach historycznych można znaleźć różne opinie dotyczące w tej kwestii. Przyjmuje się zazwyczaj, że aresztowano wtedy około 1000 osób, ale można też spotkać liczby bardziej konkretne; 947 lub 987 osób. Rzecz w tym, że nie da się tego dobrze obliczyć, bowiem poza tymi, którzy brali udział w wieszaniu i którzy trochę później stanęli przed sądem 228 (i zostali lub nie zostali skazani), do różnych więzień, po 28 czerwca, trafiło też, na dłużej lub na krócej, lub na całkiem krótko, wielu ludzi nazywanych luźnymi, żebraków, włóczęgów, bezdomnych, których wojsko zebrało z ulic, a którzy z wieszaniem mogli nie mieć nic wspólnego. Stąd też brały się ówczesne różnice w ocenie liczby aresztowanych. Johann Jakob Patz, w liście wysłanym do Drezna 5 lipca, pisał, że patrole wojskowe "zagarniały wszystkich włóczęgów znajdujących się na ulicach, przeprowadza się też rewizje w wielu domach celem aresztowania autorów zbrodniczych czynów …. Liczba ich doszła już do 700 czy 800 osób”. W liście następnym, z 7 lipca, Patz informował zaś Drezno, że liczba zatrzymanych włóczęgów "przekroczyła już 1500 osób” i że "zostali oni wysłani do armii Kościuszki”. W Drugim pamiętniku Kilińskiego mamy liczbę trochę podobną do tej z pierwszego listu Patza; "dosyć ogółem powiedzieć było aresztowanych 800 kilka osób”; zaś w Historii polskiej księdza Kitowicza trochę niższą, ale obejmuje ona tylko wcielonych do wojska: "innych 600 z pospólstwa żwawszych podzielił Kościuszko między regimenta”. Natomiast z listu, który Stanisław August (prawdopodobnie dobrze poinformowany) napisał 5 lipca do księcia Józefa Poniatowskiego, można wyciągnąć wniosek, że aresztowanych, winnych lub niewinnych, trzymano w warszawskich więzieniach co najmniej przez kilkanaście dni, stopniowo wysyłając ich do obozu w Gołkowie. "Wczorajszej nocy wyłapano więcej tysiąca ludzi albo podejrzanych o czyny 28 junii albo luźnych, żadnej pewnej kondycji lub profesji niemających, których to ostatnich po 50 na dzień mają posyłać do obozu Naczelnika na rekrutów. Kiliński ma tytuł pułkownika tego nowego zaciągu”. Zęby było dziwniej; czy może, żeby było straszniej; tych, których oskarżono o wieszanie, trzymano w tych samych więzieniach, z których wyciągali oni 28 czerwca swoje ofiary. Zdarzyło to się księdzu Meierowi, który, aresztowany dopiero 6 lipca, był więziony przez trzy tygodnie w Pałacu Bruhlowskim. Trudna do ustalenia jest też ostateczna liczba tych, których zdecydowano się postawić przed Sądem Najwyższym Kryminalnym. Pierwsza lista oskarżonych o udział w wydarzeniach 28 czerwca, ogłoszona 13 lipca, zawierała 97 nazwisk, później, prawdopodobnie w związku z postępami śledztwa, liczba ta trochę się powiększyła, a jeszcze później trochę się zmniejszyła. Kościuszko nalegał na jak najszybsze osądzenie sprawców zamieszek, nawet żądał od Rady Najwyższej Narodowej, żeby zakończyła tę sprawę w możliwie krótkim terminie; jak można przypuszczać, z dwóch przyczyn.

Po pierwsze, był straszliwie wzburzony tym, co wydarzyło się w Warszawie, i chciał zapewne przekonać i siebie, i innych, że wieszający działali na szkodę insurekcji i byli opłaceni przez jej wrogów, to znaczy przez obce mocarstwa.

Podobne stanowisko zajęła też, może za przykładem Kościuszki, Rada Najwyższa Narodowa, która w Odezwie do Narodu względem zdarzenia na dniu 28 czerwca, wydanej 11 lipca, odpowiedzialność za wieszanie zrzuciła na "złość obcą”.

"Będzie zapewne złość obca usiłowała przez zakupienie kilku łotrów i zdrajców kazić dzieło rewolucji, lecz wasza przezorność wyśledzić ich potrafi”.

Niecierpliwość Kościuszki miała swoją przyczynę, po drugie, również w tym, że sprawę wieszania trzeba było załatwić jak najszybciej z przyczyn militarnych; do Warszawy zbliżały się wojska rosyjskie i pruskie, zaczynała się wielka bitwa o miasto, wielkie oblężenie, i w tej sytuacji Kościuszko nie mógł mieć przeciwko sobie (i przeciwko swojej armii) warszawskiego pospólstwa. Nie mógł mu się za bardzo narazić, nie mógł go potraktować zbyt srogo, ale nie mógł mu też po prostu przebaczyć. Był naprawdę w bardzo trudnym położeniu. Odezwy Kościuszki, kierowane wówczas do Rady Najwyższej Narodowej, są czymś pośrednim między rozkazami a lamentami. "Od fatalnego; pisał 12 lipca z obozu w Mokotowie; i bodaj nigdy nie wznowionego dnia 28 czerwca nie było prawie ekspedycji, w której bym nie przypominał Radzie potrzeby egzaminowania i ukarania hersztów, którzy lud do gwałtów i występków poduszczyli; dotąd widzę zamiast pilności naganną opieszałość … oskarżeni powinni być sądzeni; niech się okaże, że są niewinni lub występni, lecz niech się rzecz kończy”. Podobny lament mamy też w liście skierowanym do Rady Najwyższej 21 lipca. "Daleki od nastawania na życie czyjekolwiek, chcę prostej i czystej sprawiedliwości, to jest kary na tych, którzy lud do porwania się do broni … tudzież tych, co tenże lud do wieszania zagrzewali i pieniądze mu dawali”. Rada Najwyższa Narodowa, ponaglana w ten sposób przez Kościuszkę, kierowała z kolei swoje ni to rozkazy, ni to błagania do Sądu Najwyższego Kryminalnego, któremu zlecono załatwienie tej sprawy. 6 lipca Rada Najwyższa poleciła Sądowi Najwyższemu, aby "wszystkich obwinionych o akcje na dniu 28 czerwca popełnione” osądził "nieodwłocznie”; tydzień później, 13 lipca, wezwała Sąd, żeby "wziął się jak najdzielniej do niezwłocznego ukończenia sprawy, o którą rzecz” i swoje czynności "niebawnie ukończył, winnych ukarał”; jeszcze tydzień później, 20 lipca, powołując się na "powtórzone rozkazy od Najwyższego Naczelnika”, zażądała, żeby Sąd osądził obwinionych Jak najspieszniej”; i zamknął sprawę tak szybko, jak to tylko możliwe, "a nawet, jeżeli to być może, w trzech dniach”. To powtarzające się ponaglanie i namawianie Sądu, żeby się pospieszył, może świadczyć o niecierpliwości Kościuszki czy nawet niecierpliwości Rady Najwyższej Narodowej, ale może świadczyć również o czymś zupełnie innym; że w Radzie czy w Sądzie (lub może gdzieś w pobliżu tych instytucji) byli ludzie, którym z jakichś przyczyn zależało na tym, żeby zbrodnia popełniona przez "intrygantów i burzycielów” (jak ich nazywano w odezwach Rady Najwyższej) nie została osądzona lub żeby została osądzona jak najpóźniej. Najłatwiej o to przewlekanie sprawy i naciskanie na Radę Najwyższą i na Sąd Kryminalny, żeby się nie spieszyły (co wywoływało wezwania, żeby się spieszyły), byłoby oskarżyć Hugona Kołłątaja, ewentualnie także Ignacego Potockiego; ponieważ wśród uwięzionych "intrygantów i burzycielów” byli ich ludzie, tylko oni mogli mieć jakiś interes w tym, żeby odwlec wydanie i wykonanie wyroku. Kołłątajowi mogło zależeć na uratowaniu Kazimierza Konopki, Potockiemu na uratowaniu Jana Dembowskiego. O takich naciskach nic konkretnego jednak nie wiadomo (jeśli były, to przecież niejawne) i nie ma jakichś wyraźnych świadectw, które pozwoliłyby powiedzieć na ten temat coś więcej. O tym, że był ktoś, kto zabiegał o uwolnienie Konopki z więzienia, mogłyby właściwie świadczyć jedynie dwa (bardzo niejasne) zdania z dwóch listów, które Kościuszko, zwracając się do Rady Najwyższej Narodowej 21 lipca ("chcę prostej i czystej sprawiedliwości”) załączył do swojego pisma. W jednym z tych listów (napisał go do Kościuszki jego były sekretarz, Aleksander Linowski) czytamy: "większe jest staranie o wysławienie i uniewinnienie jakiegoś Konopki, niż o uczynienie sprawiedliwości obrażonej społeczności”. W drugim z listów, napisanym do Linowskiego przez Joachima Moszyńskiego (był to ówczesny przewodniczący Deputacji Indagacyjnej), mamy zaś takie zdanie: "przed południem trzeba mówić z Naczelnikiem, a pełno mówiących, że jeżeli Konopka będzie wolny, to scena się powtórzy”. Scena, która miałaby się powtórzyć, to oczywiście wieszanie. Pierwszy wyrok w sprawie najciężej obwinionych (tych, którzy wieszali, oraz tych, którzy namawiali do wieszania) Sąd Najwyższy Kryminalny wydał 24 lipca. "Gazeta Wolna Warszawska” opublikowała go (w skrócie) dopiero po dwóch dniach; w numerze 27 z 26 lipca. Mamy tu pewną dziwną niejasność, która też mogłaby świadczyć, że sprawa ogłoszenia wyroku była przedmiotem jakichś tajemniczych negocjacji; może ktoś, w ostatniej chwili, próbował jeszcze wpłynąć na to, jak ten wyrok ma brzmieć i kogo ma dotyczyć, a sędziowie Sądu Najwyższego byli w tej sprawie przez kogoś naciskani czy straszeni. 25 lipca, między wydaniem wyroku a jego publicznym ogłoszeniem, Rada Najwyższa Narodowa zażądała bowiem, żeby Sąd Najwyższy zakomunikował jej swoją decyzję. To pismo warte jest zacytowania w całości. "Rada Najwyższa Narodowa zanosi rekwizycję do Sądu Najwyższego Kryminalnego, ażeby jej natychmiast dekret względem obwinionych na dniu 28 miesiąca czerwca o występki popełnione, na dniu wczorajszym zapadły, in originali komunikował”. Brzmi to kompletnie nonsensownie; Rada powinna znać dekret w dniu jego wydania, Sąd Najwyższy w tymże dniu powinien go, sam z siebie, przekazać Radzie oraz Kościuszce, i publicznie ogłosić, a Rada nie powinna mieć żadnego powodu do upominania się w tym tonie; "natychmiast”! "in originali”\; o to, żeby dekret jej pokazano. 25 lipca, pewnie także w dniach poprzednich, coś więc chyba się wokół tego dekretu działo; ktoś coś próbował wtedy zdziałać, jakbyśmy teraz powiedzieli, zadziałać; ale kto działał i co zdziałał, tego się już nie dowiemy. "Dekret finalny” objął 12 oskarżonych. Jeden z nich, Jan Regulski (lub Rogulski), który był grawerem warszawskiej mennicy, został uznany za niewinnego, jak można się domyślać, po prostu dlatego, że był potrzebny; jeszcze wcześniej, przed wydaniem wyroku, został on na życzenie Wydziału Skarbowego Rady Najwyższej Narodowej zwolniony z więzienia, ponieważ musiał ukończyć pracę nad pieczęciami, które miały służyć do bicia insurekcyjnych pieniędzy. Siedmiu oskarżonych skazano "na karę śmierci szubieniczną, a to za akcją dnia 27 i 28 czerwca haniebnie dopełnioną”.

Wyznaczono też od razu termin wykonania wyroku; "z terminem egzekucji dnia 26 miesiąca bieżącego”. Na karę śmierci skazano: Józefa Piotrowskiego, Tadeusza Delgierta (Dolgierta), Jędrzeja Dziekońskiego, Dominika Jasińskiego, Stefana Klonowskiego, Tomasza Stawickiego, Lorenca Burzyńskiego. Kolejno: podchorążego gwardii pieszej, murarza, właściciela kurnika, sprzedawcę siana, skotopasa, konowała, murarza. Sebastian Nankiewicz, kowal oraz dziesiętnik z cyrkułu staromiejskiego, i Jakub Roman, setnik z tegoż cyrkułu, skazani zostali, każdy, "na lat trzy do więzienia publicznego z używaniem ich do robót i odsądzeniem od wszelkich urzędów”. Dekret objął też dwóch przywódców wieszania, używając języka Kościuszki, "hersztów, którzy lud do gwałtów i występków poduszczyli” Kazimierza Konopkę i Jana Dembowskiego. Konopka, człowiek Hugona Kołłątaja, został, jako burzyciel spokojności publicznej na wygnanie wieczne z kraju, ale aż po uspokojeniu ojczyzny, dekretowany, a tymczasem do więzienia publicznego odesłany”. Dembowski, sekretarz Ignacego Potockiego, za "mieszanie się do tej akcji koło stawiania szubienic i nieodwodzenie od tej zbrodni ludu” został skazany "na więzienie półroczne z deklaracją tylko dla niego, iż to nadal obywatelstwu jego szkodzić nie ma”. Plotka, powtarzana podówczas w Warszawie, mówiła, że te dwa wyroki były przedmiotem negocjacji, a głosy sędziów Sądu Najwyższego Kryminalnego były podzielone. "Mnie samemu najwyraźniej mówił pisał Aleksander Linowski w swojej jadowitej broszurce o Kołłątaju; iż potrzeba koniecznie, aby Konopka wisiał …, a całe jego na to obrócone były starania, aby od kary śmierci ocalić Konopkę”. Dwa następne wyroki, których; z niewyjaśnionych powodów; nie opublikowano w gazetach, wydane zostały przez Sąd Najwyższy Kryminalny 28 i 30 lipca. Wyrokiem z 28 lipca skazano na śmierć przez powieszenie Jędrzeja Wasilewskiego, o którym nic bliższego nie wiadomo (nieznany jest nawet jego zawód), wyrokiem z 30 lipca uniewinniono księdza Józefa Meiera i księdza Floriana Jelskiego, a także kilkudziesięciu innych oskarżonych, nawet takich, którym udowodniono udział w wieszaniu. Sąd Najwyższy Kryminalny; może dlatego, że trwało oblężenie miasta, Rosjanie i Prusacy byli tuż obok, i narażanie się ludowi Warszawy byłoby w tej sytuacji czymś wysoce niewskazanym; okazał się nagle niezwykle wyrozumiały i tych wszystkich, którym coś udowodniono, uznał za "bardziej … obłąkanych niż przestępnych”. Wszystkim "obłąkanym” zalecono więc okazywanie "posłuszeństwa władzom rządowym” i wcielono ich natychmiast do wojska. Choćby kilka zdań trzeba poświęcić dalszym losom skazanych i uniewinnionych. Stosunkowo najlepiej znany jest los Sebastiana Nankiewicza, kowala z ulicy Mostowej, a właściwie nie tyle los jego, ile los całej rodziny Nankiewiczów. Żona kowala, Franciszka Nankiewiczowa, zwróciła się bowiem do Rady Najwyższej Narodowej z prośbą o uwolnienie jej dzielnego męża, przypominając, że Sebastian 17 i 18 kwietnia, podczas walk o Warszawę, "siedmiu żołnierzy moskiewskich ujął, onych do aresztu oddał, broń zaś od nich wziętą sąsiadom i czeladzi swojej rozdał”, później zaś, gdy insurekcja zwyciężyła, "dał w ofierze koszule, płaszcze, buty, sagany miedziane, cynę i pałasz kosztowny”, co sam Kościuszko, Najwyższy Naczelnik, "w pularysie swoim zakonotował”. Nie ulega wątpliwości; kowal Nankiewicz, nawet jeśli kogoś powiesił, był dobrym Polakiem. "Drożyzna na wszystko; pisała Franciszka Nankiewiczowa do Rady Najwyższej Narodowej; a nima komu zarobić na mnie bidną i słabą żonę sierotę z dziećmi i na niego więźnia; podatki nakazują, żołnierzy kwaterują, zima nadchodzi, ja, nad grobem prawie stojąc, żadnej już sobie rady z dziećmi dać nie mogę, a mąż mój biedny więzień przez kratę tylko na to patrzy”. Ksiądz Józef Meier, uwolniony wyrokiem z 30 lipca, otrzymał posadę w Deputacji Indagacyjnej, która przesłuchiwała i stawiała w stan oskarżenia wrogów insurekcji. Po upadku insurekcji Meier znalazł się w Paryżu; jego podpis widnieje na akcie zawiązania tak zwanej Deputacji (z 22 sierpnia 1795 roku), która miała utrzymywać stosunki z francuskim Komitetem Ocalenia Publicznego i kierować agentami polskimi działającymi (na życzenie Komitetu) w Konstantynopolu, Wenecji, Sztokholmie i Kopenhadze. Dalsze losy księdza redaktora nie rysują się jasno; w latach późniejszych działało bowiem kilku księży Meierów i nie wiadomo, z którym z nich należałoby utożsamić księdza Józefa. Kazimierz Konopka został podobno; ale jest to wiadomość niepewna; uwolniony z więzienia przez Hugona Kołłątaja.

Miało to się stać tuż przed zdobyciem Pragi przez wojska rosyjskie, w tym samym dniu, w którym Kołłątaj uciekł z Warszawy. Inna wersja, też dość prawdopodobna, którą podawał w swoim pamiętniku O rewolucji roku 1794 Antoni Trębicki, mówi, że Konopka i Kołłątaj byli w Warszawie jeszcze po zajęciu Pragi przez Suworowa. "A kiedy po opanowaniu Pragi ujrzano wolno po mieście chodzącego Konopkę, kiedy go widziano w domu Kołłątaja i wspólnie z nim znikającego z Warszawy, nie mogło podpadać żadnej wątpliwości, że wieszanina haniebna dnia 28 dziełem była Kołłątaja”. Konopka, podobnie jak ksiądz Meier, dotarł; używając, jak mówiono, nazwiska Lisowski; do Paryża, wstąpił do armii francuskiej i walczył z bandytami na Korsyce, a dwa lata później, na początku roku 1797, zgłosił się we Włoszech do Legionów. "Konopka, ten terrorysta”, pisał w jednym z listów (w lutym 1797 roku) wódz Legionów, generał Henryk Dąbrowski. Ale nie miał nic przeciwko Konopce i zrobił go w swoim wojsku kapitanem. W połowie roku 1805 Konopka umarł w Bari na atak serca. Z tych, którzy wieszali lub namawiali do wieszania, najpiękniejszą karierę zrobił Jan Dembowski; zresztą słusznie, bo był z nich wszystkich najinteligentniejszy.

Podobnie jak ksiądz Meier, Dembowski podpisał akt zawiązania paryskiej Deputacji, ale potem opowiedział się po stronie Józefa Wybickiego, który Deputację zwalczał.

"Szczęśliwszy przekrzta Dembowski; pisał Julian Ursyn Niemcewicz w Pamiętnikach czasów moich; przedarł się do Francuzów, tam bezczelnością swoją i jakobińskimi mowami wzniósł się do wysokich stopni wojskowych”. Wszystko to; i "przeksztę”, i jakobińskie mowy; Niemcewicz bezmyślnie zmyślił, prawdziwe są tylko wysokie stopnie wojskowe. W Legionach generał Henryk Dąbrowski wziął Dembowskiego do sztabu i mianował kapitanem, a później, w roku 1799, po bitwach pod Cortoną i Trebią, awansował na majora oraz szefa batalionu i uczynił swoim adiutantem.

Prawdziwie wielką karierę Dembowski zrobił jednak dopiero wtedy, kiedy przeszedł do armii włoskiej; został tam generałem brygady i w tym stopniu, dowodząc jedną z brygad w korpusie wicekróla Eugeniusza, wziął udział w moskiewskiej kampanii roku 1812. Żył długo i szczęśliwie; życie z piękną kobietą, a w dodatku kochanką geniusza; po prostu nie może być większego szczęścia; ceniony jako żołnierz, mason i kochanek. Ale to już z jego insurekcyjnymi wyczynami w Warszawie nie ma nic wspólnego. Jego żoną była Mathilde Viscontini, kochanka Stendhala. Ośmiu skazanych na śmierć; jeszcze raz ich tu przypomnę: podchorąży gwardii, murarz, właściciel kurnika, sprzedawca siana, skotopas, konował, jeszcze jeden murarz i jeden o nieznanym zawodzie powieszono prawdopodobnie na tym miejscu straceń, które znajdowało się na Piaskach. Uprzednio, opisując warszawskie pola śmierci, wyraziłem przypuszczenie, że egzekucja ta odbyła się na placu za Cuchthauzem, czyli Domem Poprawy, nazywanym też placem lub polem Nalewek, bowiem to właśnie miejsce ("miejsce do egzekucji osądzonych”) wskazała Rada Najwyższa Narodowa w odezwie do mieszkańców Warszawy wydanej po wydarzeniach 28 czerwca. Teraz wydaje mi się, że w lipcu pole Nalewek mogło już być zamknięte i nieczynne; a jeśli tak było, to egzekucję musiano przenieść na Piaski. 30 czerwca Rada Najwyższa Narodowa zmieniła bowiem swoje pierwotne zarządzenie, wedle którego przestępcy mieli być traceni na placu Nalewek, "gdzie od wieków karane były zbrodnie przeciw ojczyźnie”, i jako miejsce przyszłych egzekucji wskazała pole za Powązkami.

Decyzję tę uzasadniono gęstą zabudową i brakiem miejsca w pobliżu Fabryki Tabacznej, Magazynu Żydowskiego i Cuchthauzu. “Rada Najwyższa Narodowa; mówiło to nowe zarządzenie; na przełożenie imieniem Magistratu miasta wolnego Rzplitej Warszawy uczynione, iż miejsce do egzekucji osądzonych, przez proklamację Rady … na Nalewkach oznaczone, jako znacznie zabudowane, dogodne temu celowi być nie może, deklaruje, iż pomienione egzekucje już nie na Nalewkach, ale na Piaskach w miejscu dotąd używanym odbywać się powinny”. Ponieważ egzekucja ośmiu skazanych nie została przez nikogo opisana i wobec tego kompletnie nic o niej nie wiadomo, trochę wątpliwe może się wydawać nawet i to, czy w ogóle do niej doszło. Jedyna wzmianka, jaką na ten temat znalazłem, mówi, że wyrok nie został wykonany, a skazanych na śmierć uwolniono. Taką wersję wydarzeń znajdujemy w Liście do przyjaciela odkrywającym wszystkie czynności Kołłątaja w ciągu Insurekcji Aleksandra Linowskiego. "Pojmano kilkadziesiąt osób w tym dniu grzeszących, z nich czterech prostych i zwiedzionych, piątego Piotrowskiego (ten już dawniej znany był łotrem) śmiercią ukarano … potem resztę, podobnież jak piąciu, których wspomniałem, obwinionych, nie przez dekret sądowy, ale przez deklarację od Naczelnika [Kościuszki] uzyskaną od wszystkiego uwolniono”. Nie brzmi to całkiem jasno, ale chyba mowa jest tu o tym, że tych, na których wydano wyrok śmierci ("śmiercią ukarano”), Kościuszko kazał przed wykonaniem wyroku uwolnić. To, że broszura Linowskiego była paszkwilem, jak i to, że pomylił się on co do liczby skazanych, nie świadczy w żaden sposób o prawdziwości czy fałszywości jego twierdzeń. Mogło więc być tak, że na Piaskach 26 lipca odbyło się siedem egzekucji, a potem, na początku sierpnia, jeszcze jedna, ósma (tego, którego skazano na śmierć w późniejszym terminie); ale mogło być i tak, że 26 lipca pod szubienice na Piaskach przyjechał z obozu pod Królikarnią któryś z adiutantów Kościuszki, zeskoczył ze spienionego konia (dzień był upalny, a on pędził galopem) i doręczył magistrackiemu urzędnikowi podpisany przez Naczelnika rozkaz uwolnienia skazańców. Stefan Böhm zszedł z drabiny, wyjął z kieszeni fraka kraciastą chustkę i wytarł pot z przeciętej na ukos twarzy. Jeśli wieszał we fraku; co jest moim pomysłem. Podchorąży Piotrowski zszedł za nim i odpowiedział krzywym uśmiechem na krzywy uśmiech spowodowany ukośnym cięciem szabli. Potem wszyscy, kat, podchorąży gwardii pieszej, właściciel kurnika, sprzedawca siana, murarz, konował i jeszcze jeden murarz, gdzieś się z Piasków rozeszli, gdzieś poszli, w nieznanym kierunku, każdy swoją drogą.

Rozdział "REWERS"

W tymże liście datowanym "Warszawa dnia 15 Xbris 1794”, który Stanisław August wysłał do przebywającego w Białymstoku Mikołaja Wolskiego, swojego miłego Wolsia, obok wiadomości, przeznaczonych w sposób oczywisty dla potomnych (jak ta o spisku, który Kołłątaj zawiązał w listopadzie w celu zadania "śmierci gwałtownej” królowi oraz "wielu inszym osobom”), były też różne wiadomości bieżące, a wśród nich wiadomość o losie Tomasza Wawrzeckiego; tego, który po bitwie pod Maciejowicami i uwięzieniu Kościuszki został przez Radę Najwyższą Narodową powołany (zresztą wbrew swojej woli) na stanowisko Naczelnika Siły Zbrojnej Narodowej. Król (nie bez pewnej satysfakcji, że insurekcja zakończyła się właśnie tak, jak powinna się zakończyć, to znaczy totalną klęską, i że jego królewskie cierpienia dobiegły już kresu) opowiadał swojemu szambelanowi o tym, jak to Wawrzecki z resztkami wojska; "gdyż na końcu już i tysiąca ludzi nie miał przy sobie” został otoczony pod Radoszycami przez korpus generała Denisowa i wzięty do niewoli, a potem przywieziony do Warszawy. "Tu przyprowadzony, nie chciał żadnego na siebie podpisać rewersu, wolał się dać zaprowadzić w niewolę i stał się ofiarą. Pozostali z nim czterej generałowie podpisali rewersa”. Te rewersa, o których pisał Stanisław August, to było coś w rodzaju papierów, które komuniści, w drugiej połowie XX wieku, podsuwali do podpisania Polakom, i które, w naszym dwudziestowiecznym języku, nazywaliśmy lojalkami; między osiemnastowiecznymi rewersami a dwudziestowiecznymi lojalkami nie było niemal żadnej różnicy, poza tym, że ten, kto w XVIII wieku podpisywał rewers, zobowiązywał się w nim, że nie będzie szkodził Rosji, a ten, kto w XX wieku podpisywał lojalkę, zobowiązywał się, że nie będzie szkodził władzom PRLu.

Różnica, jak widać, bardzo niewielka. Ciekawe, czy generał (wtedy chyba już feldmarszałek) Suworow lub generał Buxhóvden, składając królowi, po wkroczeniu ich wojsk do Warszawy, kurtuazyjną wizytę na Zamku, podsunęli mu do podpisania taki rewers, którego nie chciał podpisać Tomasz Wawrzecki. To bardzo prawdopodobne. Ale nie wiem, jak to było. Stanisław August, wysyłając list do Wolskiego, dołączył do niego kilka skopiowanych dokumentów; wśród nich kopie dwóch swoich listów do petersburskiej carycy, napisanych w listopadzie i w grudniu, a także kopię owego rewersu. List do carycy (z 21 listopada) zaczynał się od słów: "Madame ma Soeur! Le sort de la Pologne est entre Vos mains. Vótre puissance et vótre sagesse en decideront”. Można powiedzieć, że to też był rodzaj rewersu. Ale może Suworowowi i Buxhóvdenowi polecono, żeby spełnione zostały jakieś formalne warunki i żeby wszystkie rewersy podpisane przez wszystkie osoby, które były na ułożonej w Petersburgu liście (takich rewersów musiała być ilość niezliczona), znalazły się w przeznaczonych do tego celu petersburskich szafach. Jeśli tak, to król też podpisał. Powinniśmy mu być jednak wdzięczni, bowiem dzięki niemu (to znaczy dzięki tym aneksom załączonym przez niego do listu z 15 grudnia) wiemy, jak takie pisemko ówcześnie wyglądało. Wydaje się niemal pewne, że rewers był czymś w rodzaju formularza i że wszyscy, od których wymagano złożenia podpisu, podpisywali to samo. Można się też domyślać, że tekst rewersu powstał w Petersburgu i że był przedmiotem uzgodnień na wysokim szczeblu; może nawet konsultowano się w tej sprawie z carycą. Podstawą kopii, którą Stanisław August posłał szambelanowi Wolskiemu, była lojalka podpisana przez prezydenta zbuntowanej Warszawy, Ignacego Wyssogotę Zakrzewskiego. "Exprezydenta Zakrzewskiego; pisał król do Wolsia; aż z Sandomierza tu przywieziono i do podpisu rewersu przynaglono, jako widzieć sub litera E”. Jak odbywało się takie przynaglanie, nie mam pojęcia; czy rosyjski oficer, który prosił o złożenie podpisu, podnosił w pewnej chwili głos i zaczynał krzyczeć, czy używano też innych, mniej przyjemnych metod. Przebiegłość Rosjan polegała na tym, że ten, kto podpisywał rewers, przyznawał się tym samym do tego, że uczestniczył w rewolucji i działał "przeciwko Rosji”. Nie mógł więc, mimo złożenia podpisu, być pewien, co będzie dalej i jak to się dla niego skończy; czy petersburska potwora wybaczy mu, czy go ukarze. Wawrzecki nie podpisał i pojechał do Petersburga, gdzie więziono go w Twierdzy Pietropawłowskiej, Wyssogota Zakrzewski podpisał i także znalazł się w tym samym miejscu. Kopia wysłana przez króla "sub litera E” (opublikował ją w roku 1869, razem z listem Stanisława Augusta do Wolskiego, jako aneks do artykułu Hugo Kołłątaj na posiedzeniu rady królewskiej z dnia 23 lipca 1792 poznański badacz Leon Wegner), miała taką treść.

Kopia rewersu JPana Zakrzewskiego, Chorążego Poznańskiego Niżej na podpisie wyrażony czyniąc najuroczystszy Recess od zaszłej w Polszczę Rewolucyi, jako też od wszystkiego, co tylko do niej ściągać się może, obowięzuję się i przyrzekam jak najuroczyściej, iż spokojnie żyć i zachowywać się będę^ido niczego ani sam, ani przez kogo innego nie będę się wdawał, cobykolwiek przeciwko Rossyi było, lub spokojności publicznej przeciwić się i szkodzić mogło. Gdybym zaś tego mego przyrzeczenia nie dotrzymał, poddaję się na ów czas pod najsurowszą podług Praw karę, utratę majątku, honoru i życia; co dla większej wagi własnym ręki mej stwierdzam podpisem. Datt. W Warszawie dnia 12 Grudnia 1794 roku. Podpisany: Ignacy W. Zakrzewski.

Rozdział "POBOJOWISKO"

Z książki Franciszka Paszkowskiego Dzieje Tadeusza Kościuszki pierwszego naczelnika Polaków dowiadujemy się, że Kościuszko, gdy rozpoczynał bitwę pod Maciejowicami, był całkowicie pewien zwycięstwa. "Nie miał żadnej; czytamy w Dziejach; o zwalczeniu Fersena wątpliwości”. O zwycięstwie, pisał także Paszkowski, "w obmysłach swoich cale nie wątpił”. O tym, że bitwa pod Maciejowicami mogła, a nawet powinna była zakończyć się zwycięstwem Polaków i że polscy dowódcy przewidywali taki właśnie obrót wydarzeń, Paszkowski dowiedział się z pewnością od Kościuszki. Materiał, z którego autor Dziejów pierwszego naczelnika Polaków zbudował swoją książkę (wydaną dopiero w roku 1872, ale napisaną, w pierwszej wersji, znacznie wcześniej, już w roku 1819), pochodził bowiem w znacznej części, może nawet niemal w całości, z opowieści Kościuszki, jego zwierzeń, których Paszkowski słuchał w Benrille w roku 1801. Przekonanie Kościuszki, że pod Maciejowicami odniesie zwycięstwo, było nawet w pewnym stopniu uzasadnione; po pierwsze, to on zmusił Rosjan do tej bitwy, a nie oni jego; po drugie, Fersenowi byłoby znacznie wygodniej stoczyć decydującą bitwę gdzieś bliżej Warszawy, a nie zaraz po przeprawieniu się przez Wisłę; po trzecie wreszcie, zająwszy Maciejowice, Kościuszko znalazł się w znacznie lepszej sytuacji; oddziały polskie atakowały; lub przynajmniej mogły atakować; z suchego płaskowyżu, oddziały rosyjskie były zaś rozmieszczone na bagnistych łąkach i żeby zaatakować pozycje polskie między maciejowickim Zamkiem a Oronnem musiały przejść przez bagnisty teren nazywany Błoto Dużylas; jeśli zaś zaczęłyby się cofać, zostałyby zepchnięte do Wisły i poniosłyby straszliwą klęskę. Gdyby jeszcze Rosjanie mieli mniej armat, a Polacy więcej, Kościuszko mógłby być całkiem pewien zwycięstwa. Nic więc dziwnego, że po pierwszych dwóch czy trzech godzinach bitwy; a nawet jeszcze wówczas, kiedy lewe skrzydło polskich oddziałów cofało się, nie mogąc sprostać szarżom kawalerii Denisowa polscy dowódcy byli przekonani, że zwyciężają. "Naczelnik pewny; pisał Paszkowski; że im dłużej trwała bitwa, tym bliżej Poniński i zwycięstwo, pewność tę całemu swemu wpajał wojsku”. Podobnie oceniał przebieg pierwszych godzin bitwy Julian Ursyn Niemcewicz, który batalii maciejowickiej poświęcił piękny rozdział w swoim pamiętnikarskim dziele zatytułowanym Notes sur ma captivite a Saint-Petersbourg. Wspominając rozmowy polskich oficerów, które odbywały się w przeddzień bitwy, 9 października, w maciejowickim pałacu ("c’etait la veille duplus malheureux jour de ma vie”), Niemcewicz pisał (tłumaczę to z francuskiego): "Mówiliśmy o tym, jak silna jest nasze pozycja, o trudnościach, jakie będzie miał nieprzyjaciel, niemal o niemożliwości (de l’impossibilite presque) zaatakowania nas”. Następny dzień, 10 października, zaczął się zdaniem poety- adiutanta bardzo obiecująco. "Byliśmy na terenie suchym i położonym na wyniosłości, Rosjanie posuwali się przez bagna, gdzie na każdym kroku grzęźli ludzie i grzęzły armaty. Przez niemal trzy godziny mieliśmy zdecydowaną przewagę (un avantage decide), do tego stopnia, że generał Sierakowski, którego oddziały były rozmieszczone dokładnie naprzeciw nieprzyjaciela oraz przed domem z cegieł (la maison de briques; Niemcewicz nazywał w ten sposób Zamek maciejowicki), przyszedł nam powiedzieć, że jego zdaniem Rosjanie zrezygnują z ataku i wycofają się”. Sierakowski (wedle jednej z wielu relacji opowiadających o bitwie) miał wtedy powiedzieć Kościuszce: "Zdaje się, że Moskaluszki zabierają się do odwrotu”. Mniej więcej po następnych trzech godzinach stało się jasne, że były to złudzenia; i wszystko tragicznie się odwróciło. Koło południa; "vers midi”, według Niemcewicza; polskiej artylerii wyczerpała się amunicja i armaty Kościuszki zamilkły. Okazało się wtedy, że Rosjanie mają o wiele więcej żołnierzy, a przede wszystkim o wiele więcej armat.

Rosyjskie armaty były w dodatku znacznie większego kalibru i mogły ostrzeliwać pole bitwy ze znacznie większej odległości. "Ich ogromne bomby; pisał Niemcewicz; przedzierały się ku nam przez zarośla, łamały z potwornym łomotem gałęzie drzew oraz ich wierzchołki, i upadały między naszymi żołnierzami”. O wyniku bitwy zadecydowała więc ostatecznie artyleria; rozstrzygający był kaliber armat, bowiem Rosjanie mogli spokojnie czekać na skutki ostrzału prowadzonego przez ich ciężkie działa. Fatalne spóźnienie Ponińskiego (jak później uważano i jak do końca życia uważał Kościuszko; jego zdradzieckie ociąganie się i zwlekanie) miało oczywiście pewien wpływ na to, jak potoczyły się wydarzenia, ale gdyby Poniński przyszedł na czas i jego oddziały wsparły; jak miały to uczynić polskie lewe skrzydło, to prawe skrzydło i tak prawdopodobnie nie wytrzymałoby ostrzału rosyjskiej artylerii. Gdy rosyjskie armaty rozbiły szyk polskiej piechoty, jegrzy Fersena poszli do ataku na bagnety i wtedy; jak pisał Niemcewicz; zaczął się chaotyczny odwrót, "la deroute generale de notre armee”, a w trakcie odwrotu nastąpiła straszliwa rzeź; "la boucherie commenca”. Podobno syberyjscy grenadierzy, którzy zdobyli wzgórze zamkowe, dobijali rannych Polaków (byli to żołnierze z regimentu szefostwa Działyńskich, ci, którzy pięć miesięcy wcześniej, 17 kwietnia, szli do ataku pod kościołem Świętego Krzyża i pod Saską Kuźnią); więc ci grenadierzy, gdy zdobyli dziedziniec maciejowickiego Zamku, dobijali tam Działyńczyków, krzycząc: Pomnitie Warszawu? Eto za Warszawu!; Jak pisał po latach Tadeusz Korzon, bataliony Działyńczyków "legły co do nogi, a linia ich różowych rabatów i żółtych naramienników na pobojowisku świadczyła, że nie ustąpili kroku”. Niemcewicz, ranny w rękę, mógł uciec z pola bitwy, ale trochę się spóźnił i został otoczony przez kozaków, którzy wzięli go do niewoli.

Jakiś rosyjski oficer ściągnął z niego mundur, zabrał mu zegarek i sakiewkę, i ubrał go w uniform zdarty z zabitego polskiego żołnierza. Gdzieś w pobliżu znalazł się na szczęście inny, wyższej rangi oficer, który zorientował się, że ma do czynienia z adiutantem Kościuszki, i przeprowadził poetę przez pole walki do Zamku z cegieł, la maison de briques, w którym rezydowało już rosyjskie dowództwo. Temu spacerowi między trupami zawdzięczamy niezwykły, choć tylko kilkuzdaniowy, opis maciej owickiego pobojowiska, który znalazł się w "Notes sur ma captvite". Opis Niemcewicza, jak zaraz zobaczymy, jest mało konkretny i jest w nim niewiele szczegółów, a właściwie w ogóle ich nie ma; gdyby poeta dał ich choć trochę więcej, to z pewnością bylibyśmy mu za nie bardzo wdzięczni, bo dzięki temu zobaczylibyśmy maciejowickie pobojowisko nieco lepiej. Ale opis, pomyślany jako mało konkretny, właśnie taki powinien być, i Niemcewicz, pomijając szczegóły, dobrze wiedział, co robi. Gdyby tych szczegółów było trochę więcej, gdyby wzrok poety wydobył z maciejowickiego pobojowiska to, co tam było konkretnie widoczne, malownicze i szczegółowe, co tam śmierdziało i lepiło się do butów, to te szczegóły zakryłyby wspaniały, godny greckich czy rzymskich historyków patos tego opisu.

Zdeformowaniu; przez szczegóły; uległby przy tym głęboki sens opisu, czyli właśnie to, na czym zależało autorowi Notes sur ma captwite. Ponieważ Niemcewicz chciał skierować nasz wzrok ku greckim i rzymskim bitwom, greckim i rzymskim wojownikom, szczegóły nie były mu potrzebne. Jest to tylko kilka zdań; ale te kilka zdań wspaniale ukazuje nasze osiemnastowieczne przekonanie, że Polacy są kimś w rodzaju Greków czy Rzymian północno-wschodniej Europy; że walczą jak Rzymianie i po śmierci pozostają Rzymianami. Z opisu Niemcewicza można więc wyciągnąć wniosek (będzie on całkowicie uprawniony; nawet jeśli autorowi Notes sur ma captwite akurat coś takiego nie przyszło do głowy), że pod Maciejowicami, na tamtejszych bagnach, na Błotach Dużylas, Polacy- Rzymianie bili się z barbarzyńcami; na skraju, na ostatnim skrawku swojego upadającego rzymskiego imperium. Nie wiem, czy uda mi się uchwycić w polskim przekładzie to, o co chodziło Niemcewiczowi; ten patetyczny rzymski sens polskiego pobojowiska.

"Jeszcze raz przemierzyliśmy całe pole bitwy. Ziemia była pokryta nagimi trupami, które obdarto już z mundurów i z bielizny. W tym rozdzierającym spektaklu było coś wielkiego; ta wielkość była nawet w jego potworności. Wszyscy ci nadzy żołnierze, którzy w większości mieli po sześć stóp wzrostu, rozciągnięci na ziemi, z piersią przebitą bagnetami, te żylaste członki pokryte krwią, która już dawno zakrzepła, ta rozpacz lub zgroza, które malowały się jeszcze na ich twarzach zsiniałych i zamrożonych przez śmierć, to wszystko, lecz przede wszystkim myśl, że ci mężni ludzie zginęli dla swojej ojczyzny, zasłaniając ją swymi ciałami, to wszystko napełniało moją duszę odczuciami głębokimi i bolesnymi, takimi, które się nigdy nie zatrą”. Może zamiast twarzy zmrożonych czy zamrożonych przez śmierć ("glaces par la mort”) powinny być twarze pokryte lodem śmierci, zamiast żylastych członków pokrytych skrzepłą krwią (trudne do przetłumaczenia "membres nerveux couuerts d’un sang deja figę”) nerwy i żyły wypełnione ściętą krwią. O tym, co stało się z Kościuszką, Niemcewicz dowiedział się dopiero wówczas, gdy ów rosyjski oficer, który się nad nim ulitował, przyprowadził go do głównej kwatery Fersena.

Rosjanie urządzili się już w maciejowickim Zamku; portrety Zamoyskich (ostatnich właścicieli Maciejowic) były pocięte szablami i miały oczy powykłuwane bagnetami. Z Notes sur ma captiuite dowiadujemy się, że Naczelnika przyniesiono tam z pola bitwy dopiero przed wieczorem, gdzieś między czwartą a piątą po południu. Kościuszko był półżywy, "a demi mort”, i leżał na noszach, które pośpiesznie sporządzono z gałęzi, "sur un brancard fait a la hdte”. "Krew; pisał Niemcewicz; która pokrywała jego ciało i głowę, kontrastowała w straszliwy sposób z siną bladością jego twarzy. Miał dużą ranę pochodzącą od cięcia szablą w głowę i trzy uderzenia dzidą w plecy, ponad nerkami”. Rany te Niemcewicz ocenił początkowo, widząc, że Naczelnik “ledwie oddycha”, jako bardzo groźne. Następnego dnia rano, gdy Kościuszko odzyskał przytomność, poeta uznał jednak, że jego dowódca jest w nienajgorszym stanie; w każdym razie w znacznie lepszym, niż można się było spodziewać po tych strasznych ranach. "Wkrótce przekonałem się z radością, że nie był tak niebezpiecznie ranny, jak sądziłem początkowo”. Relacja z Notes sur ma captiuite różni się trochę od tej, która znajduje się w innym pamiętnikarskim dziele Niemcewicza, a mianowicie w Pamiętnikach czasów moich. W Pamiętnikach mowa jest bowiem tylko o dwóch ranach zadanych kozacką piką (lub pikami); "odniósł głębokie cięcie w głowę i dwie rany od dzidy powyżej bioder”. Z tych trzech lub czterech ran Kościuszki (prawdopodobnie trzech, bowiem inne relacje, podobnie jak Pamiętniki czasów moich, mówią o dwóch pchnięciach piką) najgroźniejsza była ta, którą spowodowało cięcie szablą w głowę. Jak wynika z kartki, którą następnego dnia po bitwie, 11 października, rosyjskie dowództwo pozwoliło adiutantowi Kościuszki, Stanisławowi Fiszerowi (późniejszemu generałowi dywizji) wysłać do Warszawy (kartki Fiszera odnalazł po latach i opublikował w roku 1911 Szymon Askenazy), rana była bardzo głęboka, bowiem ostrze szabli uszkodziło czaszkę. "Naczelnik; pisał Fiszer do generała Zajączka; mocno cięty w głowę, tak, że kość nadwerężona”. Wedle niektórych relacji; może trochę przesadnych cięcie szablą było tak głębokie, że odsłoniło mózg. Rana ta spowodowała nie tylko utratę przytomności, ale także chwilową utratę mowy. Kościuszko na całą dobę pogrążył się w czymś w rodzaju letargu, a mowę odzyskał dopiero następnego dnia po bitwie. Wedle oceny Niemcewicza, zachowywał się tego dnia jak człowiek, który wydobywa się z letargu; "comme un homme qui sorte d’une profonde letargie”. "Wczoraj przecie; jak donosił Fiszer generałowi Zajączkowi w następnej kartce (z 12 października); zaczął znowu mówić”. Kilka ciekawych wiadomości, dotyczących tego ciosu szablą, który uszkodził (czy może nawet przeciął) czaszkę Kościuszki, znajdujemy w Dziejach pierwszego naczelnika Polaków. Paszkowski twierdził tam, że rana po uderzeniu szablą, źle leczona, pozostawiła trwałe skutki w postaci mocnych bólów głowy. "Rana … w głowie przygłęboka, ledwo w Maciejowicach opatrzona, w drodze zaniedbywana, zbyt niedbale w Petersburgu gojona, wielkie mu ciągle sprawiała boleści, na które jedyną dla siebie wynalazł ulgę w ściskaniu mocno głowy szeroką wstążką”.

Wiadomość tę wydają się potwierdzać litografie, które przedstawiają Kościuszkę w ostatnich latach życia. Na kilku z nich widzimy Naczelnika z głową przewiązaną (czy raczej owiniętą) czarną albo białą chustą. Także na jednej z licznych litografii, które ukazują cara Pawła, uwalniającego Kościuszkę z petersburskiej niewoli, głowa Naczelnika jest czymś owinięta; może chustą, może bandażem, może (jak to wtedy nazywano) flejtuchami, czyli szarpiami. Druga ciekawa wiadomość, podana w Dziejach Paszkowskiego, dotyczy tego letargu Kościuszki, "une profonde letargie”, o którym w Notes sur ma captivite wspominał Niemcewicz. Letargu, ale także czegoś, co niewątpliwie musiało być skutkiem uszkodzenia czaszki; może chwilowego, a może trwałego osłabienia czy nawet ubytku pamięci. "On sam; pisał Paszkowski; później nigdy powiedzieć nie mógł, kiedy był raniony i w jakim czasie niby żyć przestał, ale kiedy pierwszy raz otworzył oczy, zdawało mu się, jakoby z głębokiego snu się budził, nie rozeznawał, gdzie jest i między jakimi ludźmi; dopiero w godzinę potem poznał, że to nie Polacy byli”. Nie było oczywiście tak, że Kościuszko kompletnie nie pamiętał, co wydarzyło się na maciejowickim pobojowisku. I że jego pamięć, po ciosie szablą; pamięć przecięta szablą; całkowicie i na zawsze wykasowała to wszystko, co miało miejsce tuż przed tym ciosem. Relacjonując w Dziejach te wydarzenia, Paszkowski opierał się bowiem z całą pewnością na tym, czego dowiedział się w Berville od Kościuszki, a więc; mówiąc inaczej; na tym, co Kościuszko zapamiętał. Widać jednak z tej relacji, że Kościuszko pamiętał trochę niedokładnie, tylko w jakichś ogólnych zarysach i prawdopodobnie nie po kolei.

Kiedy 2. Wielkopolska Brygada Kawalerii Narodowej, dowodzona przez brygadiera Pawła Biernackiego, nie wytrzymała uderzenia rosyjskiej jazdy i zaczęła uciekać w kierunku Maciejowic, "usiłując; pisał Paszkowski; natychmiast jazdę tę zwrócić i na skrzydło nieprzyjacielskie ponieść, Naczelnik sam leci, a sadząc przez rów z koniem upada; dopadają go kozacy i ranią pikami, dobiega po nich karabinier i cięciem w głowę pozbawia go zmysłów. … Generał moskiewski Tołstoj, który znał dawniej Kościuszkę w Warszawie, poznał go obnażonego i krwią zbroczonego, kiedy po bitwie przechodząc się po polu, ujrzał kupę żołnierzy przypatrujących się mu dla wieści, iż to on był. Doświadczano zatem rozmaicie, czy jeszcze żyje, aż na przeraźliwe mu krzyczenie w ucho otworzył usta. Kazał go Tołstoj okryć i zawołał lekarza”. Mniej więcej taką właśnie kolejność wydarzeń przyjmują wszystkie biografie Kościuszki; koń, przeskakując przez rów, przewraca się, Kościuszko spada z konia i wtedy pojawiają się kozacy z pikami, a trochę później karabinier z szablą; karabinier zadaje cios i w tym momencie Kościuszko traci przytomność; niczego więcej nie może pamiętać. Jeśli przyjmiemy, że jest to kolejność zapamiętana przez Kościuszkę, to trzeba powiedzieć, że jest to kolejność źle zapamiętana; co potwierdza tę wcześniejszą wiadomość podaną przez Paszkowskiego: "później nigdy powiedzieć nie mógł, kiedy był raniony i w jakim czasie niby żyć przestał”. Gdzieś między tymi wydarzeniami trzeba bowiem zmieścić jeszcze jedno wydarzenie (także zapamiętane przez Kościuszkę) i widać od razu, że nigdzie nie da się go zmieścić, bo nigdzie nie ma dla niego wystarczającej ilości miejsca; ani między zawróceniem konia w kierunku jazdy Biernackiego i skokiem przez rów, ani między skokiem przez rów i upadkiem, ani między upadkiem i pojawieniem się karabiniera z szablą. Kolejność wydarzeń na maciejowickim pobojowisku kiedy w ostatniej godzinie bitwy rozstrzygał się tam los Polaków; musiała więc być trochę inna, może nawet całkiem inna; nie widać jednak przy tym żadnej sensownej możliwości pozwalającej jakoś zmienić tę kolejność, która jest w książce Paszkowskiego, i ułożyć wydarzenia w trochę innym porządku. To wydarzenie, o którym mówię; jest to, w moim przekonaniu, najważniejsze z wydarzeń tego fatalnego maciej owickiego dnia; najłatwiej byłoby zmieścić (gdybyśmy mimo wszystko przyjęli kolejność Paszkowskiego) między upadkiem konia a pojawieniem się kozaków i karabiniera; kozacy i karabinier musieliby jednak w tym wypadku znajdować się w pewnej odległości od Kościuszki; co najmniej w odległości jakichś 100 czy 200, nawet 300 metrów. Powiedzmy więc, że tak właśnie było (albo mogło być); Kościuszko leży w jakimś rowie czy obok rowu po upadku z konia, karabinier i kozacy, widząc, że ktoś spadł z konia i leży (można go więc ograbić i zabić), biegną w jego kierunku. O tym, co się wtedy (może właśnie wtedy) wydarzyło, Kościuszko opowiedział tylko jednemu człowiekowi, a potem już nikomu innemu; Julianowi Ursynowi Niemcewiczowi. Opowieść o tym wydarzeniu między upadkiem z konia a ciosem karabinierskiej szabli; mieści się w jednym zdaniu. Może pamięć, przecięta ciosem szabli, zawiodła Kościuszkę i wobec tego pamiętał to wydarzenie bardzo niejasno, tylko w jakimś ogólnym zarysie. Albo może Niemcewicz; usłyszawszy opowieść Kościuszki; przestraszył się (że dowiaduje się czegoś takiego, o czym wcale nie chciał wiedzieć) i to, co usłyszał, powtórzył jak najkrócej i jak najpośpieszniej, woląc się tą sprawą bliżej nie zajmować. Ale powtórzył, bo wiedział, że powtarzanie takich rzeczy należy do obowiązków pamiętnikarza. O tym zdarzeniu, opowiedzianym potem w jednym zdaniu, Niemcewicz dowiedział się 10 grudnia 1796 roku. Był to dzień, w którym Kościuszko i Niemcewicz, uwolnieni przez cara Pawła, opuścili Petersburg.

Jechali wielką karetą, którą rosyjski car podarował Kościuszce. Zaraz po wyjeździe z miasta, gdy kareta minęła petersburskie rogatki, Naczelnik zorientował się, że zginął mu jego ulubiony chiński szlafrok; ktoś ten szlafrok, przed wyjazdem lub w chwili wyjazdu, może w Twierdzy Pietropawłowskiej lub może przy pakowaniu bagaży do karety, prawdopodobnie ukradł. Chiński szlafrok występuje też w maciejowickich kartkach Fiszera do Zajączka z października 1794 roku; Kościuszko chciał go zabrać ze sobą, jadąc do niewoli, i dostarczono mu go z Warszawy do Maciejowic. Może właśnie dlatego, że ukradziony na progu wolności chiński szlafrok związany był z Maciejowicami (ale to jest tylko mój domysł), Kościuszko przypomniał sobie w karecie maciejowicką bitwę i opowiedział Niemcewiczowi o tym wydarzeniu, które miało miejsce na pobojowisku. Było to zwierzenie, tak właśnie określił to potem Niemcewicz; "dwa zwierzenia mi uczynił, które tu umieszczę”. Pamiętnik czy raczej fragment pamiętnika, w którym zwierzenie to Niemcewicz zapisał, właśnie w jednym zdaniu, został opublikowany przez "Przegląd Poznański” w roku 1858 pod tytułem Podróż Juliana Ursyna Niemcewicza z Petersburga do Ameryki w r. 1796; z francuskiego oryginału na język polski przełożona. Później o tym pamiętnikarskim fragmencie kompletnie zapomniano i dopiero w roku 1921, w swojej książeczce Finis Poloniae, wydrukował go ponownie Józef Tretiak. Kareta jechała w kierunku granicy ze Szwecją, gościńcem prowadzącym z Petersburga do Wyborga, "ujrzeliśmy się; pisał Niemcewicz; po raz pierwszy bez świadków”. I wtedy właśnie, trochę zdesperowany (czy może rozeźlony) z powodu utraty chińskiego szlafroka, Kościuszko wyznał Niemcewiczowi, że na maciejowickim pobojowisku, "gdy już wszystko było stracone”, postanowił popełnić samobójstwo; i zamiar swój wprowadził w życie. Przyjrzyjmy się tej scenie; jednej z najpiękniejszych w naszych dziejach narodowych. Koń Kościuszki usiłuje wstać i wydostać się z rowu, do którego upadł. Konia, na brzegu rowu, widzimy na kolanach. Wokół, rozrzucone, leżą na bagnistej łące nagie zwłoki polskich żołnierzy, te, które widział tam Niemcewicz; siniejące, pokłute bagnetami, obdarte z mundurów i bielizny. Nieco dalej, właściwie już w tle, w kierunku la maison de brique idą przez pobojowisko, zręcznie przeskakując przez nagie zwłoki, trzy damy w różowych pelerynkach; są to trzy Rosjanki, żona i dwie córki generała Chruszczowa.

Karabinier ze wzniesioną do góry szablą i dwaj kozacy z pikami są coraz bliżej, widać już ich twarze. "Gdy kozacy już, już go uchwycić mieli, włożył pistolet w usta i pociągnął za cyngiel, lecz krócica nie wypaliła”.

Rozdział "MACHINA AEROSTATYCZNA; LUDZKOŚĆ POWOLI WZNOSIŁA SIĘ W GÓRĘ"

Problemem machin aerostatycznych; jak nimi sterować, żeby bez kłopotów wznosić się do góry, a potem, również bez kłopotów, przemieszczać się w powietrzu z miejsca na miejsce; Stanisław Trembecki zajął się po raz drugi w roku 1795, kiedy, po upadku insurekcji, razem z całym dworem Stanisława Augusta (czy raczej; z jakimiś nędznymi resztkami tego dworu), znalazł się w Grodnie. Można to nazwać, używając naszego języka, internowaniem. Internowany król, internowany poeta; zamek grodzieński był miejscem internowania. Nic więc dziwnego, że to właśnie w grodzieńskim zamku Trembecki zaczął rozmyślać o sposobie, który pozwoliłby unieść się w powietrze i odlecieć, z miejsca internowania, w jakieś inne, nieokreślone, powietrzne przestrzenie. Po raz pierwszy, jak wiadomo, lot aerostatycznej machiny poruszył jego wyobraźnię kilkanaście lat wcześniej, w maju roku 1789, gdy zaraz po pierwszym warszawskim locie Blancharda napisał swoją słynną odę pod tytułem Balon, uchodzącą słusznie za najpiękniejszy polski wiersz tamtej epoki. Stanisław Tomkowicz, któremu zawdzięczamy wiadomości o grodzieńskich doświadczeniach Trembeckiego w dziedzinie aerostatyki oraz o jego niebywałym grodzieńskim wynalazku, twierdził potem w swojej rozprawie poświęconej temuż wynalazkowi, że Balon napisany został "w natchnieniu sztucznym”; i można się nawet na to zgodzić; trzeba tylko, twierdząc coś takiego, dodać, że również z takiego dziwnego natchnienia powstają, a przynajmniej mogą powstawać arcydzieła; i właśnie Balon jest na to zupełnie wystarczającym dowodem. Balon usiłowano potem (w latach sześćdziesiątych XX wieku) odebrać Trembeckiemu i przypisać innemu poecie, Adamowi Naruszewiczowi, ale ja tej nonsensownej (i kompletnie nieuzasadnionej) atrybucji nie przyjmuję do wiadomości. Naruszewicza od Trembeckiego dzieli wielka przepaść, która nazywa się brak talentu; Trembecki, nie wiadomo dlaczego, miał talent, a Naruszewicz, też nie wiadomo dlaczego, nie miał. Tak to jest z poezją; jeden może napisać Balon, a drugi nie może, i nie ma na to żadnej rady, żadne wysiłki historyków literatury (gdyby chcieli w tej sprawie coś zmienić) nic tu nie pomogą. Nie ma zresztą powodu, żeby zajmować się sprawą autorstwa Balonu, bowiem jest ona dawno rozstrzygnięta (przez zdrowy rozsądek), pomówmy więc lepiej o grodzieńskim wynalazku Trembeckiego. Dzięki temu wynalazkowi, nad którym poeta pracował zimą i wiosną roku 1795, miał zostać rozwiązany wielki problem, trapiący wówczas europejskich uczonych; a mianowicie problem sterowania machinami aerostatycznymi: w jaki sposób zmusić balony, czyli aerostaty, a także inne wymyślane wówczas (trochę fantastyczne) powietrzne pojazdy, aby latały nie tam, gdzie chce wiatr, lecz tam, gdzie chce człowiek; i czy coś takiego; poddanie powietrznych pojazdów woli człowieka; jest w ogóle możliwe.

Takiego sposobu, który umożliwiałby kontrolowanie lotu machin aerostatycznych, nie znał Blanchard, który przeleciał ponad Warszawą i ponad Wisłą popychany przez wiatr z południa (albo z południowego zachodu), nie znali go też, wcześniej, pierwsi powietrzni żeglarze, bracia Mongolfier. Na czym polegał wynalazek Trembeckiego? Dowiadujemy się o tym z kilku listów, które poeta napisał w Grodnie do Stanisława Augusta. Zachowały się one tylko we fragmentach (odpisanych w roku 1882 przez Stanisława Tomkowicza z zaginionej potem teki Litteraria, która znajdowała się w krakowskich zbiorach Popielów) i nie są datowane, ale niewątpliwie pochodzą wszystkie z pierwszej połowy roku 1795, bowiem na ostatnim z nich znajduje się dopisana ręką króla data "28 Juni 1795”.

Działo to się więc (dokładnie) w pierwszą rocznicę wielkiego wieszania; ale to oczywiście nic nie znaczy. "Gdy była wczoraj o balonach konwersacja; mówi pierwszy z zachowanych fragmentów (datowany przez wydawców korespondencji Trembeckiego na styczeń 1795 roku); zamyśliłem się nad nią i zdaje mi się, że danie dla nich dyrekcji wynalazłbym”. Dalej w tymże fragmencie Trembecki prosił króla "o danie rozkazów tutejszym dominikanom, aby zrobili balonek mały jak piłkę do grania, na którym by w pokoju WKMci można uczynić doświadczenia”.

Następne zdanie brzmi zaś tak: "łatwo potem będzie wziąć proporcję od mniej do więcej”. Można z tego wnioskować, że poeta, po przeprowadzeniu w królewskim gabinecie doświadczeń z małym balonikiem wykonanym przez dominikanów, zamierzał skonstruować w Grodnie jakiś większy balon, taki, w którym można by gdzieś polecieć. Może nawet, na dziedzińcu grodzieńskiego zamku lub na nadniemeńskich łąkach w pobliżu królewskiej siedziby, balon taki, przy pomocy dominikanów, skonstruował; ale na ten temat nie ma żadnych wiadomości. Dwa pozostałe fragmenty, które przepisał z tego listu Stanisław Tomkowicz (są to właściwie tylko ułamki zdań), pozwalają mniej więcej zrozumieć, jak przedstawiał się wynalazek, który miał umożliwić sterowanie balonem. "… To chybić żadną miarą nie powinno, byle tylko dobrze wzięta był proporcja blachy z balonem i magnesu z żelazem jako też ich wzajemna odległość …”. "… lepiej jeszcze byłoby, gdyby zamiast dyszelka latawiec, trzymając magnes na końcu żerdzi, onym balonem per attractionem dyrygował, zbliżając go albo oddalając według potrzeby …”. Magnes Trembeckiego, umieszczony na wysuniętym z balonu dyszelku lub na żerdzi, miał więc przyciągać blachę lub żelazo, które byłyby połączone z balonem. Dyszelkiem lub żerdzią poruszałby zaś znajdujący się w łódce balonu latawiec; czyli lotnik, pilot, nawigator. Do tego pierwszego listu w sprawie balonowej poeta dołączył kartkę, na której znajdował się rysunek przedstawiający jego pomysł; balon, blachę, dyszelek, magnes i sposoby połączenia tych elementów. Kartka zaginęła razem z całą teką Litteraria i dysponujemy teraz tylko opisem rysunku, który w roku 1882 wykonał Stanisław Tomkowicz. "Dodana do listu kartka zawiera naprędce i nieumiejętnie przez autora wyrysowany balon, przy którym z przodu przytwierdzona jest duża blacha żelazna.

Naprzeciw niej na końcu drąga ukośnie do góry osadzonego i ruchomego w osadzie znajduje się magnes. Otóż w miarę jak latawiec, czyli siedzący w łódce pod balonem aeronauta, za pomocą stosownego mechanizmu skieruje drąg na prawo lub na lewo, będzie musiał i balon zwrócić się za popędem nadanym płycie żelaznej”.

Tomkowicz słusznie zauważył, że nasz wielki poeta, lokując poruszający balon magnes na drągu przymocowanym do balonu, wynalazł tym samym perpetuum mobile.

Może było to pierwsze polskie perpetuum mobile, może Trembecki był pierwszym polskim poetą, nawet pierwszym Polakiem, który znalazł się u źródeł wiecznego ruchu. "Postawiwszy wagon z zaprzężonym u przodu magnesem na kolei żelaznej pisał Tomkowicz; mającej kształt koła zamkniętego, trzeba by tylko potem dolewać smarowidła do kół, aby wehikuł nigdy krążyć nie przestał”. Podobnie byłoby też z balonem; oczywiście, gdyby wynalazek dało się wprowadzić w życie.

Magnes na drążku przyciągałby do siebie żelazną blachę połączoną z balonem, ta pociągałaby za sobą balon z łódką i nawigatorem (latawcem) trzymającym drążek, i w ten cudowny sposób balon byłby nieustannie popychany czy raczej nieustannie przyciągany, ciągnięty w dal przez emanującą z jego urządzeń magnetyczną energię; mógłby się zatem udać (razem z Trembeckim i jego królem) w podróż wiodącą prosto w nieskończoność, i jeszcze dalej, przez całą nieskończoność gdzieś na drugą stronę, tam gdzie już nic nie ma. Niekończąca się podróż Stanisława Trembeckiego; tam i z powrotem dookoła nicości. Wygląda na to, że autor Balonu, może trochę niejasno, ale jakoś zdawał sobie sprawę z tego, że to, co wynalazł, jest właśnie czymś w rodzaju perpetuum mobile; i że umieszczając magnes na drążku, a drążek w rękach nawigatora-latawca, dotarł w ten sposób do źródła wiecznego i wiecznie odnawiającego się ruchu. W następnym liście (również i w tym wypadku znamy tylko jego fragment) jeszcze raz zapewniał bowiem króla, że doświadczenie z pokojowym balonikiem wielkości piłki "chybić … nie powinno”, a nie powinno chybić, ponieważ odkryty przez niego sposób sterowania balonami oraz innymi latającymi w przestworzach machinami ma taką podstawę, którą dałoby się nazwać kosmiczną czy nawet metafizyczną. W żadne metafizyczne stwory Trembecki (człowiek lekkomyślny, libertyn, karciarz i rozpustnik) oczywiście nie wierzył, ale chyba był przekonany, że odkrył (może trochę przy okazji) sprężynę czy dźwignię, która porusza nie tylko balony czy inne machiny latające; lecz cały wszechświat, przynajmniej cały nasz układ planetarny. "Całe systhema planetarum; czytamy w tym liście, datowanym na początek lutego 1795 roku; na takowym gruncie budowane jest”. Grodzieński magnes na drążku byłby więc obrazem boskiej przyczyny wszelkiego ruchu, a z libertyńskiego i rozpustnego punktu widzenia; jeśli nie boskiej, to przynajmniej pierwszej i wiecznej. Byłoby to coś w rodzaju modelu takiego odwiecznego kosmicznego urządzenia. Dla Trembeckiego, a wygląda na to, że także dla Stanisława Augusta, było rzeczą oczywistą, że magnetyczny wynalazek, reprezentując wyższy porządek, może jakąś wyższą Siłę, kosmiczną lub metafizyczną, będzie miał również pewne znaczenie doraźne, ponieważ wpłynie, przynajmniej będzie mógł, gdy zostanie wykorzystany, wpłynąć na dzieje Europy; jeśli tylko Anglicy zrozumieją jego konsekwencje i zechcą go użyć w wojnie, którą toczyli wówczas z Francuzami. W tym samym liście, w którym mowa jest o magnetycznej zasadzie, na której opiera się systhema planetarum, czytamy też: "nie wątpię, że w Londynie w 24 godzinach uczyniono by doświadczenie, a w czasie tygodnia już by tego można użyć na szkodę albo na pożytek ludzkiego rodu”. Jaki, wedle poety, Anglicy mieliby pożytek z magnesu na dyszelku czy na żerdzi i ze sterowanych w ten sposób balonów, dopowiada list następny (też znany tylko w małym fragmencie). Warto zauważyć, że Trembecki sformułował w tym miejscu wizyjny projekt zastosowania zeppelinów do działań bojowych; projekt, który został zrealizowany podczas pierwszej wojny światowej, a więc niemal sto dwadzieścia lat później. "… Moja rychła imaginacja już mi wystawia wychodzącą z Torbay flotę, przy której liczne, krążące na powietrzu balony rzucają les feux d’artifice na okręty najezdnicze, niszczą i rozpraszają one, a to wielkie z ważnych konsekwencji zwycięstwo Anglia winna jest WKMości.

… Floty mogą się potykać w kwietniu, należałoby doświadczenie czynić jak najprędzej, aby był czas i do wydoskonalenia”. Tor Bay to zatoka w hrabstwie Devonshire na południowym krańcu Kanału La Manche. Flota angielska zawdzięczałaby zaś swoje zwycięstwo nad flotą francuską Stanisławowi Augustowi, bowiem Trembecki chciał (zrzekając się praw autorskich), żeby to król wystąpił jako wynalazca i magnes na drążku zaprezentował światu jako swoje własne dzieło.

W tymże liście (datowanym na luty) mamy także dowód, że poeta, choć myśl jego krążyła wokół balonów i unoszenia się w przestworzach, uświadamiał sobie bardzo dobrze totalne konsekwencje swojego wynalazku; to znaczy rozumiał, że może on zostać użyty nie tylko w wojnie powietrznej i nie tylko do sterowania balonami (czy innymi machinami aerostatycznymi), ale również w innych sytuacjach i w innych środowiskach, na wodzie, w wojnie morskiej, może nawet wszędzie. "Dla prędkości, niżeli balon będzie, rozkaż WKMość w tych samych proporcjach zrobić drewnianą budkę, która jeżeli według woli pójdzie w gabinecie po stojącej wodzie, tym samym prawem pójdzie potem i balon po powietrzu”. Co na to Stanisław August? Czy przeprowadził doświadczenie z magnesem i drewnianą budką na stojącej wodzie, tego nie wiadomo, ale postanowił wynalazek swojego poety przedstawić uczonym z Berlińskiej Akademii Nauk. Projekt magnetycznego źródła ruchu został wysłany z Grodna do Berlina jako dzieło anonimowe. Zdaniem Jana Kotta, wydawcy korespondencji Trembeckiego, berlińscy akademicy prawdopodobnie domyślili się, że list, który otrzymali, napisany został przez Stanisława Augusta, i właśnie dlatego udzielili nań szybkiej i grzecznej odpowiedzi. Na to, że w Berlinie za wynalazcę magnesu na drążku uznano króla polskiego, nie ma jednak żadnego dowodu.

Znana jest tylko odpowiedź, jaką berlińscy akademicy przesłali anonimowemu wynalazcy. Mówi ona, że wynalazek był dyskutowany na sesji Berlińskiej Akademii Nauk w dniu 9 marca 1795 roku. "Panowie akademicy, przeczytawszy projekt anonima kierowania dowolnie ruchem postępowym balonów aerostatycznych za pomocą wielkiego magnesu, osądzili, że gdyby nawet wyniknęło stąd małe wahanie około własnej osi (co też jest bardzo wątpliwym według urządzenia proponowanego przez anonima), to w każdym razie ruch postępowy balonu, stosownie do kierunku wiatru, nie mógłby najmniejszego doznać stąd wpływu, gdyż przyrząd projektowany nie dostarcza w zysku żadnej wcale siły ubocznie działającej, zdolnej zmienić kierunek ruchu nadanego przez wiatr”. Jak widać, wynalazek naszego poety został zdyskwalifikowany, warto jednak zwrócić uwagę i na to, że berlińscy uczeni potraktowali anonima z Grodna dość wyrozumiale; mogli go wreszcie (i raczej czegoś takiego należałoby oczekiwać) wyszydzić czy wyśmiać. Mogli go też zlekceważyć, w ogóle nie odpowiadając na list. Może w wynalazcach perpetuum mobile jest coś takiego, co każe traktować ich poważnie. Także taki, co wie, na jakiej zasadzie działa system planetarny (gdzie jest ta przyczyna, która wprawia go w ruch), godny jest poważnego potraktowania; nawet jeśli się tragicznie albo śmiesznie myli. Trembeckiego bardzo ta berlińska dyskwalifikacja oburzyła i z wyrokiem pruskich profesorów nie myślał się pogodzić; uznał po prostu, że to są jakieś łobuzy. "Odpowiedź akademicka (którą WKMość łaskawie dać mi poznać raczyłeś) nie jest ad rem. Gdyż wcale nie o tym było pytanie, kto mocniejszy, czy wicher, czy kawałek magnesu. … Z tej odpowiedzi tyle tylko dochodzę, że albo dający ją Ich-mość balonu zrobić nie umieją, albo na zrobienie go unikają kosztu bez następującej zaraz nagrody; ile gdy znam dobrze, iż akademie północne najczęściej złożone bywają ze skąpców i łakomców, których więcej interesuje jeden przytomny pieniądz niż odkrycie nowej prawdy”. Oskarżywszy berlińskich akademików o chciwość, Trembecki nadal stawiał swoje zasadnicze pytania; i domagał się od króla, żeby znalazł jakichś innych, przyzwoitszych uczonych, którzy na nie odpowiedzą. "Dwie tylko podobno ścieżki do mądrości prowadzą: wątpienie i ciekawość. Wątpienie każe nie decydować, wprzód nie przekonawszy się dokładnie, a ciekawość radzi doświadczeniami szukać tego przekonania. … Pytanie zaś jest to, a nie żadne inne …: 1) Czyli według oznaczonej figury dyrekcja balonowi dana być może? 2) Jaka powinna być proporcja magnesu do wagi balonu?”.

Na tych pytaniach kończy się ta historia i nic już więcej nie wiadomo, bo dalsze listy Trembeckiego w tej sprawie (jeśli jeszcze się nią później razem ze swoim królem zajmował) nie są znane. Choć grodzieńskie perpetuum mobile nie zyskało uznania uczonych i autorowi Balonu prawdopodobnie nie udało się przekonać króla do dalszych doświadczeń; innym, szczęśliwszym, trochę później powiodło się lepiej i różne aerostatyczne machiny, także aerostaty-balony, niebawem zaczęły być posłuszne woli człowieka. Ludzkość powoli wznosiła się w górę; zbliżała się epoka zeppelinów i aeroplanów, a za nią szła ta, w której my właśnie teraz żyjemy; epoka telekomunikacyjnych sputników, kosmicznych sond i księżycowych promów. Opis ostatnich sekund amerykańskiego promu kosmicznego, który pod nazwą Challenger wystartował w roku 1986 z wybrzeża Florydy i eksplodował 15 kilometrów nad Ziemią; jego lot, od startu do katastrofy, trwał dokładnie 73 sekundy, a każda z tych sekund została potem przez naukowców z NASA rozłożona na ułamki i dokładnie przeanalizowana; otóż opis tych 73 sekund mówi, że siedmioro astronautów (pięciu mężczyzn i dwie kobiety), którzy po 73 sekundach mieli zostać rozszarpani na kawałki i wznieść się, każdy kawałek osobno, w przestrzeń kosmiczną, zorientowało się, że dzieje się coś złego, dopiero w ostatniej sekundzie. Była to ostatnia sekunda lotu i ostatnia sekunda ich życia. Może zresztą nie wszyscy się zorientowali, może z tej siódemki zorientował się tylko pilot, a pozostali nie dowiedzieli się nawet, że właśnie giną; rozlatując się w kosmicznej przestrzeni na małe, coraz mniejsze kawałki. W 73 sekundzie machina leciała z szybkością 1,5 macha (czyli półtora raza szybciej niż w identycznych warunkach rozchodziłby się dźwięk), w tejże 73 sekundzie zbiorniki z paliwem rozpadły się, płonąca komora z ciekłym wodorem uderzyła w komorę z tlenem i nastąpił wybuch. I wtedy pilot, wciąż jadąc do góry, zrozumiał, co się dzieje, i krzyknął:; Uhoho!



